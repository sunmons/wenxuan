# 文選卷第四十七

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

頌

## 聖主得賢臣頌

<sub>〔善曰〕漢書曰：王褒既為益州刺史，王襄作中和、樂職、宣布詩、王襄因奏言褒有軼才。上乃徵褒，既至，詔為聖主得賢臣頌。</sub>

> 王子淵

夫荷旃被毳者，難與道純綿之麗密；<sub>應劭曰：不知純綿之麗密也。瓚以為純絲。</sub>

羹藜唅糗者，不足與論太牢之滋味。<sub>服虔曰：唅音含。糗，乾食也。</sub>

今臣僻在西蜀，生於窮巷之中，長於蓬茨之下，<sub>戰國策：張儀曰：蜀，西僻之國，而戎翟之長也。風賦曰：起於窮巷之間。列子曰：北宮子庇其蓬室，若廣廈之蔭。廣雅曰：茨，覆也。</sub>

無有游觀廣覽之知，顧有至愚極陋之累，不足以塞厚望，應明旨。雖然，敢不略陳愚心，而~~杼~~抒情素[^47.1.1]！<sub>戰國策：蔡澤說應侯曰「公孫鞅事孝公，竭知謀，示情素。」</sub>

記曰：恭惟春秋法五始之要，在乎審己正統而已。<sub>服虔曰：恭，敬也。〔善曰〕漢官解詁：胡廣曰[^47.1.2]：五始：一曰元，二曰春，三曰王，四曰正月，五曰公即位。</sub>

夫賢者，國家之器用也。所任賢，則趨舍省而功施普；器用利，則用力少而就效衆。故工人之用鈍器也，勞筋苦骨，終日矻矻。<sub>如淳曰：矻矻，健作貌；苦骨切。</sub>

及至巧冶鑄干將之~~璞~~樸[^47.1.3]，清水淬其鋒，越砥歛其鍔，<sub>應劭曰：傳曰「得一寶劍，不如一甌冶。」甌冶，即巧冶也。越絕書曰：楚王召風胡子而問之曰「寡人聞吳有干將，越有甌冶，願請此二人為鐵劍。」吳越春秋曰：干將者，吳人，造劍二枚，一曰干將，二曰莫耶。郭璞三蒼解詁曰：焠，作刀鋻也。焠；子妹切。鋻，工練切。說文云：鍔，劍刃也。晉灼曰：砥石出南昌，故曰越砥。</sub>

水斷蛟龍，陸剸犀革，<sub>胡非子曰：負長劍，赴榛薄，析兕豹，赴深淵，斷蛟龍。字林曰：剸，截也。漢書音義曰：剸，章兗切。</sub>

忽若篲氾畫塗[^47.1.4]。<sub>如淳曰：若以篲掃於氾灑之處也。篲音遂。塗，路也。</sub>

如此則使離婁督繩，公輸削墨，雖崇臺五層，延袤百丈而不溷者，工用相得也。<sub>孟子曰：離婁之明。*趙岐曰：古之明目者也，黃帝時人。*鄭玄禮記注曰：公輸若，匠師也，般若之族，多伎巧者也。史記曰：蒙恬築長城，延袤萬餘里。王逸楚辭注曰：溷，亂也；胡困切。</sub>

庸人之御駑馬，亦傷吻弊筴而不進於行，胸喘膚汗，人極馬倦。及至駕齧膝，驂乘旦，<sub>應邵曰：馬怒有餘氣，常齧膝而行也。張晏曰：齧膝乘旦，皆良馬名也。駕則旦至，故以為名。</sub>

王良執靶，韓哀附輿，<sub>張晏曰：王良，郵無卹也。世本云：韓哀~~侯~~作御也[^47.1.5]。時已有御，此復言~~之~~作[^47.1.6]，加其精巧也。音義或曰：靶音霸，謂轡也。</sub>

縱騁馳騖，忽如影靡，過都越國，蹶如歷塊；追奔電，逐遺風，<sub>遺風，風之疾者也。</sub>

周流八極，萬里一息。何其遼哉！人馬相得也。故服絺綌之涼者，不苦盛暑之鬱燠；<sub>論語曰：當暑紾絺![&#x25FED;](images/25FED.svg)。*孔安國曰：絺![&#x25FED;](images/25FED.svg)，葛也。*</sub>

襲狐貉之煖者，不憂至寒之淒愴。<sub>論語曰：狐貉之厚以居。</sub>

何則？有其具者易其備。賢人君子，亦聖王之所以易海內也。是以嘔`一侯切`喻受之，<sub>應劭曰：嘔喻，和悅貌。</sub>

開寬裕之路，以延天下之英俊也。夫竭智附賢者，必建仁策；索人求士者，必樹伯跡。昔周公躬吐握之勞，故有圄空之隆；<sub>韓詩外傳曰：成王封伯禽於魯，周公誡之曰「無以魯國驕士。吾一沐三握髮，一飯三吐哺，猶恐失天下之士也。」文子曰：法寬刑緩，囹圄空虛。</sub>

齊桓設庭燎之禮，故有匡合之功。<sub>韓詩外傳曰：齊桓公設庭燎，為士之欲造見者，期年而士不至。於是東野人有以九九見者，桓公使戲之曰「九九足以見乎？」鄙人曰「臣不以九九足以見也。臣聞君設庭燎以待士，期年而士不至。夫士之所以不至者：君，天下之賢君也，四方之士皆自以為不及君，故不至也。夫九九薄能，而君猶禮之，況賢於九九者乎！」桓公曰「善。」乃禮之。期月，四方之士相~~選~~遝而並至矣[^47.1.7]。論語：子曰「管仲相桓公，一匡天下，民到于今受其賜。」又，子曰「桓公九合諸侯，不以兵車，管仲之力也。」</sub>

由此觀之，君人者勤於求賢而逸於得人。<sub>呂氏春秋曰：賢主勞於求賢，而逸於治事。</sub>

人臣亦然。昔賢者之未遭遇也，圖事揆策，則君不用其謀；陳見悃誠，則上不然其信。<sub>郭璞三蒼解詁曰：悃，誠信也；苦本切。</sub>

進仕不得施效，斥逐又非其愆。是故伊尹勤於鼎俎，太公困於鼓刀，<sub>魯連子曰：伊尹負鼎佩刀以干湯，得意故尊宰舍。尉繚子曰：太公屠牛朝歌。文子曰：伊尹負鼎而干湯，呂望鼓刀而入周。</sub>

百里自鬻，寗戚飯牛，離此患也。<sub>孟子：萬章問曰「或曰百里奚自鬻於秦要秦穆公，信乎？」孟子曰「不然，好事者為之也。」寗戚飯牛，已見鄒陽上書[^47.1.8]。</sub>

及其遇明君遭聖主也，運籌合上意，諫諍則見聽，進退得關其忠，任職得行其術，去卑辱奧渫而升本朝，離蔬釋蹻而享膏粱，<sub>張晏曰：奧，幽也。渫，狎也。辱，汙也。如淳曰：奧音郁。應劭曰：離此蔬食，釋此木屩。瓚案：屩，以繩為屨也。國語：欒伯請公族大夫，晉悼公曰「夫膏粱之性[^47.1.9]難正也。」*賈逵曰：膏，肉之肥者。粱，食之精者。言其食肥美者，率驕放其性難正也。*</sub>

剖符錫壤，而光祖考，傳之子孫，以資說士。故世必有聖智之君，而後有賢明之臣。虎嘯而谷風冽，龍興而致雲氣，<sub>周易曰：雲從龍，風從虎。管輅別傳曰：龍者陽精，以潛于陰，幽靈上通，和氣感神，二物相扶，故能興雲。虎者陰精，而居于陽，依木長嘯，動於巽林，二數相感，故能運風。</sub>

蟋蟀俟秋吟，蜉蝣出以陰。<sub>易通卦驗曰：立秋蜻蛚鳴。蔡邕月令章句曰：蟋蟀，蟲名，世謂之蜻蛚也。毛詩傳曰：蜉蝣，渠略也。又蟲魚疏曰：渠略甲下有翅，能飛，夏月陰時出地中。</sub>

易曰「飛龍在天，利見大人。」<sub>乾卦之辭也。龍以喻大人。言龍飛在天，喻聖人之德顯，故天下萬物而利見之。*王肅曰：大人在位之日也。*</sub>

詩曰「思皇多士，生此王國。」<sub>毛詩大雅文也。毛萇曰：皇，天也。鄭玄曰：思，願也。願天多生賢人於邦。</sub>

故世平主聖，俊乂將自至，若堯舜禹湯文武之君，獲稷契皋陶伊尹呂望之臣，明明在朝，穆穆列布，<sub>尙書曰：厥后惟明明。又曰：則以穆穆在乃位。</sub>

聚精會神，相得益章。雖伯牙操![&#x25CE0;](images/25CE0.svg)鐘，蓬門子彎烏號，猶未足以喻其意也。<sub>晉灼曰：![&#x25CE0;](images/25CE0.svg)音迭遞之遞。二十四鍾，各有節奏，~~聲~~擊之不常[^47.1.10]，故曰遞鍾。瓚以為楚辭曰：奏伯牙之號鍾。馬融長笛賦曰：號鍾高調。號鍾，琴名也。謂伯牙以善鼓琴，不說能擊鍾也。且漢書多借假，或以![&#x25CE0;](images/25CE0.svg)為號，不得便以迭遞判其音也。〔善曰〕孫卿子曰：羿、蜂門，善服射者也。吳越春秋：陳音曰「黃帝作弓，後有楚狐父以其道傳羿，羿傳蓬蒙。」漢書曰：黃帝鼎成，龍迎黃帝。黃帝上騎，小臣持龍髯，龍髯拔墮[^47.1.11]，墮黃帝之弓，百姓仰望黃帝龍髯號，故名其弓曰烏號。</sub>

故聖主必待賢臣而弘功業，俊士亦俟明主以顯其德。上下俱欲，懽然交欣，千載一會，論說無疑。翼乎如鴻毛遇順風，沛乎若巨魚縱大壑。<sub>春秋保乾圖曰：神明之應，疾於倍風吹鴻毛。</sub>

其得意如此，則胡禁不止，曷令不行？化溢四表，橫被無窮，遐夷貢獻，萬祥必臻。是以聖主不遍窺望而視已明，不殫傾耳而聽已聰。恩從祥風翱，德與和氣游，太平之責塞，優游之望得。<sub>為君之道，冀太平而優游。今已太平，是責塞也；今已優游，是望得也。史記：泄公曰[^47.1.12]「今王已出，吾責塞。」尙書大傳曰：周公作樂，優游三年。</sub>

遵游自然之勢，恬淡無為之場。<sub>莊子曰：夫恬淡寂寞，虛無無為，此天地之平，而道德之至。</sub>

休徵自至，壽考無疆，雍容垂拱，永永萬年。<sub>尙書曰：垂拱而天下治。</sub>

何必偃仰詘信若彭祖，呴噓呼吸如喬松，眇然絕俗離世哉！<sub>莊子曰：吹呴呼吸，吐故納新，熊經鳥伸，為壽而已矣。彭祖，壽考者之所好也。列仙傳曰：王子喬好吹笙，道人浮丘公接以上嵩山。又曰：赤松子者，神農時雨師也，至崑崙山上，常止西王母石室中。</sub>

詩曰「濟濟多士，文王以寧。」蓋信乎其以寧也！

[^47.1.1]: 考異：而杼情素：何云漢書「杼」作「抒」，注「抒猶泄也」。案「抒」是也。凡「木」「扌」二旁多互混。

[^47.1.2]: 考異：注「胡廣曰」：袁本「胡」上有「善曰漢官解詁」六字，是也。茶陵本此節注多脫誤。又案：篇中「善曰」二字多刪削，說已詳前。

[^47.1.3]: 考異：鑄干將之璞：何校「璞」改「樸」。茶陵本云五臣作「樸」。袁本云善作「璞」。案：漢書作「樸」，是也。各本所見「璞」字皆傳寫偽。

[^47.1.4]: 考異：忽若篲氾畫塗：袁本「畫」下有校語云善作「盡」。案：袁所見誤也。漢書作「畫」。茶陵本無校語，與此皆未誤。

[^47.1.5]: 考異：注「世本曰韓哀侯作御也」：何云世本無「侯」字。宋衷云「韓哀，韓文侯也。」案：所校據漢書注引，是也。各本皆衍。

[^47.1.6]: 考異：注「此復言之」：案：「之」當依漢書注引作「作」，即宋衷注也。各本皆誤。

[^47.1.7]: 考異：注「相選而並至矣」：袁本、茶陵本「選」作「遝」，是也。

[^47.1.8]: 考異：注「已見鄒陽上書」：袁本、茶陵本作呂氏春秋云云，皆複出之誤。

[^47.1.9]: 考異：注「膏粱之性」：茶陵本「膏」上有「晉悼公曰夫」五字，是也。袁本亦脫。

[^47.1.10]: 考異：注「聲之不常」：何校「聲」改「擊」。案：所校據漢書注作「擊」，是也。各本皆誤。

[^47.1.11]: 考異：注「小臣持龍髯拔墮」：袁本、茶陵本重「龍髯」二字，是也。

[^47.1.12]: 考異：注「史記泄公曰」：陳云「泄公」當作「貫高」。案：所校未是也。此「泄」上有脫文耳。

## 趙充國頌

<sub>漢書曰：成帝時，西羌常有警。上思將帥之臣，追美充國，乃召黃門郎楊雄，即充國圖畫而頌之。</sub>

> 楊子雲

明靈惟宣，戎有先零。<sub>漢書曰：諸羌，先零豪。然先零，羌別號。</sub>

先零猖狂，侵漢西疆。<sub>漢書·宣紀曰：元鳳元年，西羌反。</sub>

漢命虎臣，惟後將軍。<sub>毛詩曰：進厥虎臣，闞如虓虎。漢書曰：昭帝時，擢充國為後將軍。</sub>

整我六師，是討是震。<sub>漢書曰：遣後將軍趙充國擊西羌。毛詩曰：整我六師，以脩我戎。又曰：徐方震驚。</sub>

既臨其域，諭以威德。<sub>漢書曰：充國至西部都尉府，欲以威信招降罕幵，乃上疏曰：因田致穀，威德兼行。</sub>

有守矜功，謂之弗克。<sub>應劭曰：酒泉太守辛武賢言充國屯田~~之~~非便[^47.2.1]，不如擊之。論語讖曰：重耳反譎，伐德矜功。</sub>

請奮其旅，于罕之羌。<sub>韋昭曰：罕，羌名也。蘇林曰：在金城南。武賢言，但擊罕羌，先零自降也。</sub>

天子命我，從之鮮陽。<sub>應劭曰：宣帝使充國共討罕幵於鮮水陽。</sub>

營平守節，屢奏封章。<sub>漢書曰：充國封營平侯，屢奏封章，言屯田之便，不從武賢之策。</sub>

料敵制勝，威謀靡亢。<sub>制勝，已見張景陽雜詩。</sub>

遂克西戎，還師于京。<sub>漢書曰：充國奏言「凡斬首七千六百級，降者三萬一千二百，請罷屯兵。奏可。」充國振旅而還。</sub>

鬼方賓服，罔有不庭。<sub>毛詩曰：內奰于中國，覃及鬼方。*毛萇曰：鬼方，遠方也。*世本注曰：鬼方，於漢則先零戎是也。尙書曰：惟周王四征弗庭。</sub>

昔周之宣，有方有虎。詩人歌功，乃列于雅。<sub>詩小雅曰：方叔蒞止，其車三千。又大雅曰：江漢之滸，王命召虎。</sub>

在漢中興，充國作武。赳赳桓桓，亦紹厥後。<sub>毛詩曰：赳赳武夫，公侯干城。尙書曰：武王曰「勗哉夫子，尚桓桓。」</sub>

[^47.2.1]: 考異：注「言充國屯田之便」：茶陵本「之」作「非」，是也。袁本亦誤之。

## 出師頌

<sub>范曄後漢書曰：鄧騭，字昭伯，女弟為和熹皇后。安帝立，騭為虎賁中郎將，封上蔡侯。涼部叛羌，搖蕩西州，詔騭將兵擊之，車駕幸平樂觀餞送。騭西屯漢陽，征西校尉任尚與羌戰，大敗~~之~~[^47.3.1]。遣中郎將迎拜騭為大將軍。既至，大會群臣，賜以束帛乘馬。</sub>

> 史孝山<sub>范曄後漢書曰：王莽末，沛國史岑字子孝~~山~~[^47.3.2]，以文章顯。文章志及集林、今書七志並同，皆載岑出師頌，而流別集及集林又載岑和熹鄧后頌并序。計莽之末，以訖和熹，百有餘年。又東觀漢記，東平王蒼上光武中興頌，明帝問「校書郎此與誰等」，對云「前世史岑之比。」斯則莽末之史岑，明帝之時已云前世，不得為和熹之頌明矣。然蓋有二史岑，字子孝者仕王莽之末，字孝山者當和熹之際，但書典散亡，未詳孝出爵里，諸家遂以孝山之文，載於子孝之集，非也。騭則鄧后之兄，元舅則騭也。</sub>

茫茫上天，降祚有漢。兆基開業，人神攸贊。五曜霄映，素靈夜歎。皇運來授，萬寶增煥。<sub>漢書曰：元年冬十月，五星聚于東井，沛公至霸上。*應劭曰：五星所在，其下以義取天下也。*又曰：高祖夜經澤中，有大蛇當徑，拔劍斬蛇，蛇分為兩。後人至蛇所，有一嫗夜哭，人問嫗，嫗曰「吾子白帝子，化為蛇當道，今者赤帝子斬之也。」</sub>

歷紀十二，天命中易。<sub>漢書曰：漢起元高祖，終于孝平王莽之誅，十有二世也。</sub>

西零不順，東夷遘逆。<sub>西零，即先零也。</sub>

乃命上將，授以雄戟。<sub>子虛賦曰：建干將之雄戟。</sub>

桓桓上將，寔天所啟。<sub>桓桓，已見上文。左氏傳：晉侯賜畢萬魏，卜偃曰「以是始賞，天啟之矣。」</sub>

允文允武，明詩悅禮。<sub>毛詩曰：允文允武，昭格烈祖。左氏傳：趙衰曰「郤縠說禮樂而敦詩書。」</sub>

憲章百揆，為世作楷。<sub>禮記曰：仲尼憲章文武。尙書曰：納于百揆。禮記曰：今世行之，後世以為楷。</sub>

昔在孟津，惟師尚父，<sub>尙書曰：武王伐殷，師渡孟津。毛詩曰：維師尚父，時惟鷹揚，諒彼武王。</sub>

素旄一麾，渾一區宇。<sub>鬻子曰：武王伐紂，乃命太公把旄以麾之，紂軍反走。尙書曰：王右秉白旄以麾。</sub>

蒼生更始，朔風變楚[^47.3.3]。<sub>蒼生猶黔首也。尙書曰：至于海隅蒼生。朔，北方也。楚，南方也。史記：子貢問樂曰「舜彈五絃之琴，歌南風之詩，而天下治。紂為朝歌北鄙之音，身死國亡，何也？」「夫南風之詩者，生長之音，舜樂好之，故天下治也。夫北者，敗也。鄙者，陋也。紂樂好之，故身死國亡。」</sub>

薄伐獫狁，至于太原。<sub>毛詩小雅文也。鄭玄曰：薄伐，言逐出之而已。</sub>

詩人歌之，猶歎其艱。況我將軍，窮城極邊。鼓無停響，旗不蹔褰。澤霑遐荒，功銘鼎鉉。<sub>禮記曰：夫鼎者有銘。銘者，論譔其先祖之德，美功烈動勞而酌之祭器，自成其名焉。周易曰：鼎，金鉉。</sub>

我出我師，于彼西疆。<sub>毛詩曰：我出我車，于彼牧矣。</sub>

天子餞我，路車乘黃。言念伯舅，恩深渭陽。<sub>毛詩序曰：渭陽，康公念母也。我見舅氏，如母存焉。又曰：我送舅氏，曰至渭陽。何以贈之，路車乘黃。</sub>

介珪既削，列壤酬勳。<sub>毛詩曰：錫爾介珪，以作爾寶。</sub>

今我將軍，啟土上郡。<sub>尙書曰：建邦啟土也。</sub>

傳子傳孫，顯顯令問。<sub>毛詩曰：假樂君子，顯顯令德。又曰：令問令望。</sub>

[^47.3.1]: 考異：注「大敗之」：案：「之」字不當有。各本皆衍。又案：此下何、陳校皆依後漢書，多有所添，其實善未必備引，今仍其舊。

[^47.3.2]: 考異：注「沛國史岑字孝山」：陳云「孝山」當作「子孝」，是也。各本皆誤。

[^47.3.3]: 考異：朔風變楚：茶陵本「楚」作「律」，云五臣作「楚」。袁本云善作「律」。案：二本所見「律」字傳寫誤，此尤延之校改正之也。

## 酒德頌

> 劉伯倫<sub>臧榮緒晉書曰：劉~~伶~~靈[^47.4.1]，字伯倫，沛國人也。志氣曠放，以宇宙為狹。著酒德頌。為建威參軍。卒以壽終。</sub>

有大人先生，以天地為一朝，萬期為須臾。日月為扃牖，八荒為庭衢。行無轍跡，居無室廬。<sub>老子曰：善行無轍跡。馬融琴賦曰：游閑公子，中道失志，居無室廬，罔所自置。</sub>

幕天席地，縱意所如。止則操卮執觚，動則挈榼提壺。<sub>說文曰：榼，酒器也；苦闔切。</sub>

唯酒是務，焉知其餘。有貴介公子，搢紳處士。<sub>左氏傳曰：伯州黎謂鄭皇頡曰「夫子為王子圍，寡君之貴介弟也。」司馬相如封禪書曰：因雜搢紳先生之略術[^47.4.2]。*臣瓚曰：縉，赤白色。紳，大帶。*應劭風俗通曰：處士者，隱居放言。</sub>

聞吾風聲，議其所以。乃奮袂攘襟，怒目切齒。<sub>北征賦曰：遂奮袂而北征。戰國策：張儀說魏王曰「天下遊士，莫不瞋目切齒。」</sub>

陳說禮法，是非鋒起。<sub>春秋感精符曰：禍亂鋒起，君若贅旒。</sub>

先生於是方捧甖承槽，銜杯漱醪。<sub>劉熙孟子注曰：~~槽~~螬者[^47.4.3]，齊俗名之，如酒槽也。</sub>

奮髯踑踞，枕麴藉糟。<sub>漢書曰：朱博遷琅邪。齊部舒緩。博奮髯抵几曰「觀齊兒欲以為俗耶？」又曰「尉佗魋結箕倨。」</sub>

無思無慮，其樂陶陶。兀然而醉，豁爾而醒。靜聽不聞雷霆之聲，熟視不睹泰山之形。不覺寒暑之切肌，利欲之感情。<sub>莊子曰：知反於帝宮，見黃帝而問焉，曰「何思何慮則知道？」黃帝曰「無思無慮始知道。」毛詩曰：君子陶陶。</sub>

俯觀萬物，擾擾焉如江漢之載浮萍。<sub>廣雅曰：擾擾，亂也。焉如猶何如也。</sub>

二豪侍側，焉如蜾蠃之與螟蛉。<sub>二豪，公子、處士也。隨己而化，類蜾蠃之變螟蛉也。法言曰：螟蛉之子，蜾蠃祝之曰「類我，類我。久則肖之矣。」速哉，七十子之化仲尼也。*李軌曰：螟蛉，桑蟲也。蜾蠃，蜂蟲也。肖，類也。蜂蟲無子，取桑蟲蔽而殪之，幽而養之，祝曰「類我」。久則化而成蜂蟲矣。速疾哉，二三子受學仲尼之化疾也。*</sub>

[^47.4.1]: 考異：注「劉伶」：袁本、茶陵本「伶」作「靈」，是也。

[^47.4.2]: 考異：注「因雜搢紳先生之略術」：案：此有誤也。下引「如淳曰：縉，赤白色」，不得此作「搢」，與之不相應。疑正文自為「縉」，故不取「搢插」為義。否則當有「搢」、「縉」異同之注而未全，各本皆同，無以訂之。

[^47.4.3]: 考異：注「劉熙孟子注曰槽者」：案：「槽」當作「螬」。各本皆誤。此所引乃「螬食實者」之注，但取下文之「酒槽」，與此「螬」字不相涉。不知者并改為「槽」，誤之甚矣。

## 漢高祖功臣頌

> 陸士衡

相國酇文終侯沛蕭何，相國平陽懿侯沛曹參，太子少傅留文成侯韓張良，丞相曲逆獻侯陽武陳平，楚王淮陰韓信，梁王昌邑彭越，淮南王六黥布，趙景王大梁張耳，韓王韓信，燕王豐盧綰，長沙文王吳芮，荊王沛劉賈，太傅安國懿侯王陵，左丞相絳武侯沛周勃，相國舞陽侯沛樊噲，右丞相曲周景侯高陽酈商，太僕汝陰文侯沛夏侯嬰，丞相潁陰懿侯睢陽灌嬰，代丞相陽陵景侯魏傅寬，車騎將軍信武肅侯靳歙，大行廣野君高陽酈食其，中郎建信侯齊劉敬，太中大夫楚陸賈，太子太傅稷嗣君薛叔孫通、魏無知，護軍中尉隨何，新~~成~~城三老董公[^47.5.1]、轅生，將軍紀信，御史大夫沛周苛，平國君侯公，右三十一人，與定天下安社稷者也。頌曰：

芒芒宇宙，上墋下黷。<sub>天以清為常，地以靜為本，今上墋下黷，言亂常也。墋，不清澄之貌也；楚錦切。國語：觀射父曰「民神異業，敬而不黷。」*賈逵曰：黷，媟也。*</sub>

波振四海，塵飛五岳。<sub>波振、塵飛，以喻亂也。</sub>

九服徘徊，三靈改卜。<sub>周書曰：乃辨九服之國。春秋元命苞曰：造起天地，鑄演人君，通三靈之貺，交錯同端。</sub>

赫矣高祖，肇載天祿。<sub>尙書曰：天祿永終。</sub>

沈跡中鄉，飛名帝錄。<sub>中鄉，即中陽里也。漢書曰：高祖，中陽里人。尙書璇璣鈐：孔子曰「五帝出，受錄圖。」</sub>

慶雲應輝，皇階授木。<sub>漢書：范增謂項羽曰「吾使人望沛公，其氣皆為龍，成五色，此天子氣，急擊之勿失。」春秋孔演圖曰：天子皆五帝精，必有諸神扶助，使開階立遂。*宋均曰：遂，道也。*春秋保乾圖曰：黑帝治八百歲，運極而授木。蒼帝七百二十歲而授火。言漢之歷運，為周木德所授也。</sub>

龍興泗濱，虎嘯豐谷。<sub>尙書序曰：漢室龍興。漢書曰：高祖為泗上亭長。淮南子曰：虎嘯而谷風至。漢書曰：高祖居沛豐。</sub>

彤雲晝聚，素靈夜哭。<sub>漢書曰：高祖隱於芒、碭山澤間，呂后求常得之。高祖怪問呂后，后曰「季所居上常有雲氣，故從往，常求得季。」彤，丹色也。素靈夜哭，已見上文。</sub>

金精仍頹，朱光以渥。<sub>漢書郊祀志曰：秦襄公自以居西，主少昊之神，作西畤，祠白帝。至獻公時，櫟陽雨金以為瑞，又作畦畤，祠白帝。少昊，金德也。朱光，謂漢也。殺之者，明漢當滅秦也。</sub>

萬邦宅心，~~駿~~俊民效足[^47.5.2]。<sub>尙書曰：宅心知訓。又曰：俊民用章。曹植與陳琳書曰：驥騄不常一步，應良御而效足。</sub>

堂堂蕭公，王跡是因。<sub>蕭何為丞相，故曰公。論語：曾子曰「堂堂乎張也，難與並為仁矣。」</sub>

綢繆叡后，無競維人。<sub>毛詩曰：無競維人，四方其訓之。</sub>

外濟六師，內撫三秦。<sub>漢書曰：漢王與諸侯擊楚，何守關中。漢王數失軍，何常~~與~~興關中卒[^47.5.3]輒補缺。應劭曰：章邯為雍王，司馬欣為塞王，董翳為翟王，分王秦地，故曰三秦。</sub>

拔奇夷難，邁德振民。<sub>漢書曰：何進韓信，漢王以為大將軍。黥布反，上自將擊之，使使問相國何為？曰「為上在軍，拊循百姓。」尙書曰：咎繇邁種德。周易曰：君子以振民毓德。</sub>

體國垂制，上穆下親。<sub>周禮曰：惟王建國，體國經野。班固蕭何述曰：營都立宮，定制修文，然重威則上穆，刑約則下親。</sub>

名蓋群后，是謂宗臣。<sub>班固漢書贊曰：蕭何曹參，位冠群后，聲施後世，為一代之宗臣。*張晏曰：宗臣，國所宗也。*</sub>

平陽樂道，在變則通。<sub>論語曰：貧而樂。周易曰：易窮則變，變則通。</sub>

爰淵爰嘿，有此武功。<sub>莊子曰：君子淵默而雷聲。毛詩曰：文王受命，有此武功。</sub>

長驅河朔，電擊壤東。<sub>漢書曰：秦將王離圍鉅鹿，參擊王離軍成陽南，大破之。又擊三秦軍壤東，破之。*文穎曰：壤東，地名也。*班固漢書述曰：長驅大舉，電擊雷震。</sub>

協策淮陰，亞跡蕭公。<sub>漢書曰：魏王豹反，參以假丞相別與韓信東攻魏將孫遬，大破之。又從韓信擊趙，大破之。又從韓信擊龍且，大破之。又曰：謁者鄂秋曰「位次，蕭何第一，曹參次之。」</sub>

文成作師，通幽洞冥。<sub>漢書：張良終，謚曰文成侯。又曰：張良從容步游下邳圯上，有老父出一編書曰「讀是則為王者師。」</sub>

永言配命，因心則靈。<sub>毛詩曰：永言配命，自求多福。又曰：維此王季，因心則友。</sub>

窮神觀化，望影揣情。<sub>周易曰：窮神知化，德之盛也。史記：太史公曰「虞卿斷事揣情，為趙畫策。」鬼谷子曰：測深揣情。</sub>

鬼無隱謀，物無遯形。武關是闢，鴻門是寧。<sub>漢書曰：漢王與良西入武關，良曰「臣聞秦將屠者賈豎，易動以利，今持重寶啗秦將。」秦將果欲連和，沛公欲聽之。良曰「此其將欲叛，士卒恐不從，不如因其解擊之。」沛公乃擊秦軍，大破之。又曰：項羽至鴻門，欲擊沛公。良因要項伯見沛公，沛公令伯具言沛公不敢背項王。項羽意乃解。周易曰：人謀鬼謀，百性與能。</sub>

隨難滎陽，即謀下邑。<sub>隨難滎陽，見下文。漢書曰：漢王兵還至下邑，漢王曰「吾欲捐關以東，誰可與共功者？」良曰「九江王英布，楚梟將；彭越反梁地，此兩人可急使。韓信可屬大事，當一面。即欲捐之，捐之此三人[^47.5.4]，楚可破也。」</sub>

銷印惎`忌`廢，推齊勸立。<sub>漢書曰：項羽急圍漢王滎陽，酈食其曰「誠復立六國後，楚必歛衽而朝。」漢王曰「善。趣刻印，先生行佩之。」良曰「誰為陛下畫此計者？陛下大事去矣。且楚唯無強，六國復撓而從之，陛下焉得而臣之？」漢王曰：趨銷印。後韓信破齊，欲自立為齊王，漢王怒。良勸漢王因封之。班固漢書述張良曰：推齊銷印，驅致越信。</sub>

運籌固陵，定策東襲。三王從風，五侯允集。<sub>漢書曰：漢王與齊王信魏相國彭越期會擊楚，至固陵，不會。漢王謂張良曰「諸侯不從，奈何？」良曰「今能取睢陽以北至穀城，以王彭越；從陳以東傅海與齊王信，則楚易敗也。」於是韓信彭越皆引兵來，黥布隨劉賈皆會。項羽敗，自刎。淮南子曰：施于寡妻，至于兄弟，天下從風。漢書曰：漢王用良計，諸侯皆至。史記曰：漢部五諸侯兵東伐楚。又，蘇秦曰「梁從風而動。」</sub>

霸楚寔喪，皇漢凱入。<sub>周禮曰：師有功，則愷樂。</sub>

怡顏高覽，彌翼鳳戢。託跡黃老，辭世卻粒。<sub>史記：良曰「願棄人間事，從赤松子游耳。」乃學辟穀，導引輕身。</sub>

曲逆宏達，好謀能深。<sub>西都賦曰：大雅宏達。論語：子曰「好謀而成。」</sub>

遊精杳漠，神跡是尋。重玄匪奧，九地匪沈。<sub>~~重玄，天也。~~[^47.5.5]鄧析子曰：九地之下，重天之巔。</sub>

伐謀先兆，擠響于音。<sub>言將伐其謀，先其未兆；欲墬其響，在於為音。然兆為謀始，響為音初也。孫子曰：上兵伐謀，其次伐交。鶡冠子曰：音者，所以調聲也，未聞音出而響過其聲者也。</sub>

奇謀六奮，嘉~~慮~~聲四迴[^47.5.6]。<sub>漢書曰：陳平凡六出奇計，或頗秘之，世莫得聞。宋仲子法言注曰：張良為高祖畫策六，陳平出奇策四，皆權謀，非正也。然機之此言，有符仲子之說，未詳相承而誤，或別有所憑也。</sub>

規主~~於~~以足[^47.5.7]，離項于懷。格人乃謝，楚翼寔摧。<sub>漢書曰：淮陰侯破齊王，使使來言漢王。漢王怒而罵，平躡漢王，漢王寤，乃厚遇齊使。*音義曰：躡，謂平躡漢王足也。*漢書：陳平曰「項羽骨鯁之臣，亞父、鍾離~~沬~~昧[^47.5.8]、龍且、周殷之屬，不過數人。大王捐數萬金，行反間，間其君臣，破楚必矣。」漢王以為然。反間既行，羽果疑亞父。亞父去，發病死。尙書曰：格人元龜，罔敢知吉。</sub>

韓王窘執，胡馬洞開。<sub>漢書曰：人有上書告楚王韓信反。陳平曰「陛下第出，偽遊雲夢，信聞天子以好~~遊~~出遊[^47.5.9]，其勢必郊迎謁，陛下因禽之，此特~~萬世~~一力士之事也[^47.5.10]。」高祖以為然。信果郊迎，即執縛之。毛萇詩傳曰：窘，困也。漢書曰：上至平城，為匈奴所圍，高祖用平奇計，使單于閼氏，解圍以得出。</sub>

迎文以謀，哭高以哀。<sub>漢書曰：呂太后崩，平與太尉勃合謀誅諸呂，立文帝。平本謀也。又曰：高帝崩，平馳至宮，哭殊悲。</sub>

灼灼淮陰，靈武冠世。策出無方，思入神契。<sub>孔安國尙書傳曰：神妙無方。蔡邕李咸碑曰：明略兼洞，與神合契。</sub>

奮臂雲興，騰跡虎噬。凌險必夷，摧剛則脆。<sub>呂氏春秋曰：凡兵之用也，攻亂則脆。</sub>

肇謀漢濱，還定渭表。<sub>漢書：蕭何謂高祖曰「必長王漢中，無所事信；必欲爭天下，非信無可與計事者。」漢王乃拜信大將軍。信說漢王曰「今王舉兵而東，三秦可傳檄而定也。」漢王喜，遂聽信計，舉兵出陳倉，定三秦。</sub>

京索既扼，引師北討。<sub>漢書曰：漢擊楚彭城，漢兵敗散而還。信復發兵，與漢王會滎陽，復擊破楚京索間。齊趙魏皆反，與楚和，以信為左丞相，擊魏。</sub>

濟河夷魏，登山滅趙。<sub>漢書曰：信遂進擊魏，魏盛兵蒲阪，塞臨晉。信乃益為疑兵，陳船欲渡臨晉，而伏兵從夏陽以木罌缶渡軍，襲安邑，虜魏王豹。信請北舉燕趙，選輕騎二千人，人持一赤幟，從間道登山而望趙軍，戒曰「趙見我走，必空壁逐我，若疾入，拔趙幟，立漢幟。」後趙空壁爭漢鼓旗，奇兵馳入趙壁，皆拔趙幟，立漢赤幟。趙卒見之，大驚，遂亂走。禽趙王歇。</sub>

威亮火烈[^47.5.11]，勢踰風掃。<sub>孫子曰：兵以詐立，以利動，以分合而為變者也。故其疾如風，侵掠如火，則彼三軍可奪氣，將軍可奪心，此用兵之法也。</sub>

拾代如遺，偃齊猶草。<sub>漢書曰：信進擊代，禽夏說閼與。*李奇曰：代相也。孟康曰：音焉預，邑名也。*漢書曰：信發趙兵未發者擊齊。信引兵東，遂渡河，襲齊歷下軍，至臨菑。齊王走高密。又，梅福上書曰：高祖取楚如拾遺。論語曰：草上之風必偃。</sub>

二州肅清，四邦咸舉。<sub>據禹貢九州之屬，魏代趙屬冀州，齊~~代~~屬青州[^47.5.12]。四邦，魏代趙齊也。</sub>

乃眷北燕，遂表東海。<sub>漢書曰：信用廣武君策，發使使燕，燕從風而靡。又曰：信平齊，使人言于漢王「齊夸詐多變，反覆之國，不為假王以鎮之，其勢不定，請自立為假王。」漢王乃遣張良立信為齊王。表東海，已見九錫文。</sub>

克滅龍且，爰取其旅。<sub>漢書曰：齊王走高密，使使于楚。楚使龍且救齊，與信夾濰水陣。信乃夜令人為萬餘囊盛沙，以壅水上流，引軍半渡，擊龍且。佯不勝，還走。龍且果喜曰「固知信怯。」遂追渡水。信使人決雍囊，水大至。龍且軍太半不得渡，即急擊，殺龍且。楚卒皆降之。</sub>

劉項懸命，人謀是與。<sub>漢書：蒯通說信曰「當今之時，兩主縣命於足下。足下為漢則漢勝，與楚則楚勝。」人謀，已見上文。</sub>

念功惟德，辭通絕楚。<sub>漢書曰：項王使盱眙人武涉往說信曰「足下何不與楚連和，三分天下而王齊？」信辭曰「人信親我，背之不祥。」蒯通知天下權在信，深說以三分天下之計。信自以功大，漢不奪我齊，遂不聽。尙書曰：惟帝念功。</sub>

彭越觀時，弢`韜`跡匿光。人具爾瞻，翼爾鷹揚。<sub>杜預左氏傳注曰：韜，藏。弢與韜古字通也。毛詩曰：赫赫師尹，人具爾瞻。又曰：維師尚父，時維鷹揚。</sub>

威凌楚域，質委漢王。靖難河濟，即宮舊梁。<sub>漢書曰：漢使人賜越將軍印綬，使下濟陰以擊楚，大敗楚軍，拜越為魏相國。漢敗彭城，越皆亡其所下城，獨將其兵北居河上，往來為漢王游兵擊楚，絕其糧於梁地。項籍死，封越為梁王，都定陶。禮記：孔悝為鼎銘曰「即宮於宗周。」</sub>

烈烈黥布，眈眈其眄。<sub>漢書曰：黥布，姓英氏，項梁定會稽，布以兵屬之。周易曰：虎視眈眈。</sub>

名冠彊楚，鋒猶駭電。<sub>漢書曰：楚兵常勝，功冠諸侯者，以布數以少敗衆。</sub>

睹幾蟬蛻，悟主革面。<sub>漢書曰：漢王使隨何說布，布間行與何歸漢。淮南子曰：蟬飲不食，三十日而蛻。周易曰：小人革面以從君也。</sub>

肇彼梟風，翻為我扇。<sub>漢書曰：上立布為淮南王，與擊項籍。</sub>

天命方輯，王在東夏。<sub>東夏，即陽夏也。漢書曰：漢王追項羽至陽夏南。</sub>

矯矯三雄，至于垓下。<sub>三雄：韓信彭越英布。漢書曰：漢王發使使韓信彭越至，皆引兵來。黥布隨劉賈皆會，圍羽垓下。毛詩曰：矯矯~~虎~~武臣也[^47.5.13]。</sub>

元凶既夷，寵祿來假。<sub>元凶，謂項羽。班固漢書張湯述曰：既成寵祿，亦罹咎慝。</sub>

保大全祚，非德孰可？<sub>左氏傳：楚子曰「保大定功。」班固漢書張湯述曰：子孫遵業，全祚保國。</sub>

謀之不臧，舍福取禍。<sub>毛詩曰：謀之不臧，則具是依。左氏傳：劉子曰「能者養之以福，不能者敗以取禍。」</sub>

張耳之賢，有聲梁魏。<sub>漢書曰：張耳，大梁人也，少時及魏公子毋忌為客。毛詩曰：文王有聲。</sub>

士也罔極，自詒伊愧。<sub>漢書曰：張耳陳餘相與為刎頸交。耳與趙王歇走入鉅鹿，王離圍之。餘自度兵少，不敢前。後耳得出鉅鹿，責餘，餘怒，脫印綬與耳，耳佩其印綬。後餘以兵襲耳，耳敗走。毛詩曰：士也罔極，二三其德。又曰：心之憂矣，自詒伊慼。詒音怡。</sub>

俯思舊恩，仰察五緯。<sub>漢書：耳曰「漢王與我有故，而項王強，立我，我欲之楚。」甘公曰「漢王之入關，五星聚東井，先至必王。」耳走漢。易乾鑿度曰：五緯順軌，四時和肅。</sub>

脫跡違難，披榛來洎。改策西秦，報辱北冀。<sub>漢書曰：漢定三秦，方圍章邯廢丘。耳謁漢王。又曰：漢遣張耳與韓信擊破趙井陘，斬餘泜水上，追殺趙王歇於襄國。泜音祗。</sub>

悴葉更輝，枯條以肄。<sub>以木為喻也。漢書曰：漢立耳為趙王。毛萇詩傳曰：斬而復生曰肄。</sub>

王信韓孽，宅土開疆。我圖爾才，越遷晉陽。<sub>漢書曰：韓王信，故韓襄王孽孫也。漢立信為韓王。上以信壯武，乃更以太原郡為韓國，徙信以備胡，都晉陽。毛~~萇~~詩曰：我圖爾居[^47.5.14]。</sub>

盧綰自微，婉孌我皇。<sub>漢書曰：高祖與綰壯學書，又相愛也。班固漢書述哀紀曰：婉孌董公，惟亮天工。</sub>

跨功踰德，祚爾輝章。<sub>漢書曰：群臣知上欲王綰，皆曰「綰可王。」上乃立綰為燕王。章，印章也。</sub>

人之貪禍，寧為亂亡。<sub>漢書曰：高祖崩，綰遂將其衆亡入匈奴，死胡中。毛詩曰：民之貪亂，寧為荼毒。*鄭玄曰：天下之民，苦王之政，欲其亂亡也。*</sub>

吳芮之王，祚由梅鋗。功微勢弱，世載忠賢。<sub>漢書曰：天下之初叛秦，吳芮率越人舉兵以應諸侯。沛公攻南陽，遇芮之將梅鋗，與偕攻析酈。上以鋗有功武關，故德芮，徙為長沙王。高祖賢之，詔御史「長沙王忠，其著之甲令。」*音義曰：鋗，呼玄切。酈，持益切。*</sub>

肅肅荊王，董我三軍。<sub>漢書：劉賈將貳萬人，騎數百，擊楚。孔安國尙書傳曰：董，督也。</sub>

我圖四方，殷薦其勳。<sub>漢書曰：漢王追項籍至固陵，賈使人間招楚大司馬周殷，周殷反楚佐賈。</sub>

庸親作勞，舊楚是分。往踐厥宇，大啟淮墳。<sub>漢書曰：高祖子~~弟~~弱[^47.5.15]，昆弟少，欲王同姓以鎮天下，詔立賈為荊王，王淮東。毛詩曰：鋪敦淮墳。</sub>

安國違親，悠悠我思。依依哲母，既明且慈。引身伏劍，永言固之。<sub>漢書曰：王陵以兵屬漢。項羽取陵母寘軍中。陵使至，則東鄉坐陵母，欲以招陵。陵母私送使者，泣曰「為老妾語陵，善事漢王。漢王長者也，無以老妾故持二心。妾以死送使者。」遂伏劍而死。毛詩曰：青青子佩，悠悠我思。</sub>

淑人君子，實邦之基。<sub>毛詩曰：淑人君子，其儀不忒。又曰：樂只君子，邦家之基。</sub>

義形於色，憤發于辭。<sub>漢書曰：陵為人少文任氣，好直言。高后欲立諸呂為王，問陵。陵曰「高皇帝刑白馬而盟曰『非劉氏而王者，天下共擊之。』今王呂氏，非約也。」公羊傳曰：孔父可謂義形於色矣。</sub>

主亡與亡，末命是期。<sub>主亡與亡，已見任昉為范雲立太宰碑表。</sub>

絳侯質木，多略寡言。<sub>漢書曰：周勃為人木強敦厚。論語摘輔象曰[^47.5.16]：子然公順多略。</sub>

曾是忠勇，惟帝攸歎。<sub>漢書曰：始呂后問宰相，高祖曰「安劉氏者，必勃也。」</sub>

雲騖靈丘，景逸上蘭。平代禽狶，奄有燕韓。<sub>漢書曰：陳狶反，勃復擊狶靈丘，破之，斬狶，定代郡九縣。燕王盧綰反，勃破綰軍上蘭，定上谷右北平遼西遼東。</sub>

寧亂以武，斃呂以權。<sub>漢書曰：高后崩，呂產秉權，欲危劉氏。勃與丞相平誅諸呂。左傳：樂桓子謂范宣子曰「夫克亂在權。」</sub>

滌穢紫宮，徵帝太原。<sub>漢書曰：勃已滅諸呂，遂共迎立代王，是為孝文皇帝。~~勃~~又曰「臣無功[^47.5.17]，請得除宮。」乃與太僕滕公入宮，載少帝出，乃奉天子法駕迎皇帝代邸。張衡羽獵賦曰：開閶闔兮坐紫宮。</sub>

實惟太尉，劉宗以安。<sub>漢書曰：惠帝以勃為太尉。安劉氏，已見上文。</sub>

挾功震主，自古所難。<sub>漢書：蒯通說韓信曰「功略震主者身危。」</sub>

勳耀上代，身終下藩。<sub>漢書：上曰「丞相朕所重，其為朕率列侯之國。」乃免丞相，就國，薨。</sub>

舞陽道迎，延帝幽藪。<sub>漢書曰：陳勝初起，蕭何曹參使噲求高祖，迎立為沛公。范曄後漢書：順帝詔曰「張揖竄跡幽藪。」</sub>

宣力王室，匪惟厥武。摠干鴻門，披闥帝宇。聳顏誚項，掩淚~~悟~~寤主[^47.5.18]。<sub>漢書曰：項羽在鴻門，亞父謀欲殺沛公。樊噲聞事急，乃持楯入，曰「沛公先入定咸陽，以待大王。大王聽小人之言，與沛公有隙，臣恐天下解心疑大王也。」項羽默然。高祖嘗病，惡見人，臥禁中，詔戶者無得入群臣。噲乃排闥直入，流涕曰「始陛下與臣等起豐沛，定天下，何其壯也！今天下已定，又何憊也。」高帝笑而起。尙書：帝曰「余欲宣力。」禮記：子曰「摠干而山立，武王事也。」班固漢書贊曰：金日磾以篤敬悟主，忠信自著。</sub>

曲周之進，于其哲兄。俾率爾徒，從王于征。<sub>漢書曰：酈食其進其弟商，使將數千人從沛公略地。漢書：谷永謝王鳳曰「察父哲兄，覆育子弟，誠無以加。」</sub>

振威龍蛻，攄武庸城。六師寔因，克荼禽黥。<sub>漢書曰：燕王荼反，商以將軍從擊荼，戰龍蛻，破荼軍。*音義，或曰：龍脫，地名也；音奪。*漢書曰：商又從擊黥布，兩陳以破布軍。又曰：布軍與上兵遇蘄西，上乃壁庸城。鄧展曰：地名也。</sub>

猗歟汝陰，綽綽有裕。<sub>毛詩曰：猗與那與。又曰：此令兄弟，綽綽有裕。</sub>

戎軒肇跡，荷策來附。<sub>漢書曰：上降沛為沛公，以嬰為太僕，常奉車。</sub>

馬煩轡殆，不釋擁樹。皇儲時乂，平城有謀。<sub>漢書曰：嬰從擊項籍，漢王不利，馳去。見孝惠魯元，載之，漢王急，馬罷，~~取~~蹳兩兒棄之[^47.5.19]，嬰常收載行，面擁樹馳。*晉灼曰：今京師謂抱小兒為擁樹。*漢書曰：平城之難，冒頓乃開一角。高帝出欲馳，嬰固請徐行，弩皆持滿外鄉，卒以得脫。</sub>

潁陰銳敏，屢為軍鋒。奮戈東城，禽項定功。<sub>漢書曰：項籍敗垓下去，嬰追籍至東城，破之，所將卒斬籍。</sub>

乘風藉響，高步長江。收吳引淮，光啟于東。<sub>漢書曰：嬰渡江定吳，還定淮北。呂氏春秋曰：順風而呼，聲乃加疾，所因便也。左氏傳：宋向戌曰「光啟寡君，群臣安矣。」</sub>

陽陵之勳，元帥是承。<sub>漢書曰：傅寬屬淮陰，擊破齊歷下軍。屬丞相參，殘博。</sub>

信武薄伐，揚節江陵。夷王殄國，俾亂作懲。<sub>漢書曰：靳歙別定江陵，身得江陵王，致雒陽。上林賦曰：揚節上浮。毛詩曰：戎狄是膺，荊舒是懲。</sub>

恢恢廣野，誕節令圖。進謁嘉謀，退守名都。東~~窺~~規白馬[^47.5.20]，北距飛狐。即倉敖庾，據險三塗。<sub>漢書曰：漢王數困滎陽成皋，計欲捐成皋以東，屯鞏雒以距楚。酈食其曰「願足下急進兵，收取滎陽，據敖庾之粟，塞成皋之險，杜太行之道，距飛狐之口，守白馬之津，以示諸侯形制之勢，則天下歸矣。」老子曰：天網恢恢。班固漢書述曰：陳湯誕節，救在三哲。尙書曰：爾有嘉謀嘉猷。杜預左氏傳注曰：三塗，在河南陸渾縣南。</sub>

輶軒東踐，漢風載徂。<sub>漢書曰：燕趙已定，唯齊未下。上使酈食其說齊。齊王田廣以為然，罷歷下兵守備。</sub>

身死于齊，非說之辜。<sub>漢書曰：韓信聞食其下齊，乃襲齊王。齊王田廣聞漢兵至，以為食其賣己，乃烹食其。</sub>

我皇寔念，言祚爾孤。<sub>漢書曰：高祖舉功臣，思食其，封其子為高梁侯。</sub>

建信委輅，被褐獻寶。<sub>漢書：婁敬脫輅見虞將軍曰「臣願見上，言便宜事。」虞將軍欲與鮮衣。敬曰「臣衣帛，衣帛見；衣褐，衣褐見，不敢易衣。」虞將軍入言於上，上召見。</sub>

指明周漢，銓時論道。移帝伊洛，定都酆鎬。<sub>漢書：婁敬謂上曰「陛下取天與周異。而都雒陽不便，不如入關，據秦之固。」是日車駕西都長安。班固漢書婁敬述曰：敬繇役夫，還京定都。聲類曰：銓，所以稱物也。</sub>

柔遠鎮邇，寔敬攸考。<sub>毛詩曰：柔遠能邇，以定我王。爾雅曰：考，成也。</sub>

抑抑陸生，知言之貫。<sub>毛詩曰：抑抑威儀，維德之隅。漢~~書~~孝武詔曰[^47.5.21]「詩云，九變復貫，知言之選。」*應劭曰：言變政復禮，合於先王舊貫。選，善也。*</sub>

往制勁越，來訪皇漢。<sub>漢書曰：中國初定，尉他平南越，因王之。高祖使賈賜佗印為南越王。賈卒拜佗為南越王，令稱臣奉漢約。歸報，高帝大悅。爾雅曰：訪，謀也。</sub>

附會平勃，夷凶翦亂。<sub>漢書曰：諸呂欲危劉氏，陳平患之。賈說平曰「天下安，注意於相；危，注意於將。將相和，天下雖有變，權不分。君何不交懽太尉，深相結？」平乃以五百金為絳侯壽，太尉勃亦報如之，則呂氏謀益壞。及誅呂氏，賈頗有力焉。</sub>

所謂伊人，邦家之彥。<sub>毛詩曰：所謂伊人，於焉逍遙。又曰：彼己之子，邦之彥兮。班固漢書王遵贊曰：遵實赳赳，邦家之彥。</sub>

百王之極，舊章靡存。<sub>班固漢書贊曰：漢承百王之獘。典引曰：彝倫斁而舊章缺。</sub>

漢德雖朗，朝儀則昏。稷嗣制禮，下肅上尊。穆穆帝典，煥其盈門。風睎三代，憲流後昆。<sub>漢書：叔孫通曰「臣願徵魯諸生，與臣弟子共起朝儀。」高帝曰「得無難乎？」通曰「臣願采古禮與秦儀雜就之。」上曰「可。」其儀就。皇帝輦出房，諸侯王以下莫不震恐肅敬。高帝曰「今日知為皇帝之貴也。」劇秦美新曰：帝典闕而不補。毛詩曰：韓侯顧之，爛其盈門。包咸論語注云：三代，夏殷周也。尙書曰：垂裕後昆。</sub>

無知叡敏，獨昭奇跡。察侔蕭相，貺同師錫。<sub>蕭何進韓信，無知進陳平，故曰侔也。漢書曰：陳平降漢，因魏無知求見漢王。後上封平，平曰「非魏無知臣安得進？」上乃賞魏無知。尙書：師錫帝曰「有鰥在下曰虞舜。」</sub>

隨何辯達，因資於敵。紓漢披楚，唯生之績。<sub>漢書：漢王曰「孰為我使淮南，使之發兵背楚，項王必留，留數月，漢之取天下可萬全。」隨何曰「臣請使之。」往說布，布歸漢。毛詩曰：酆水東注，惟禹之績。</sub>

皤皤董叟，謀我平陰。三軍縞素，天下歸心。<sub>漢書曰：漢王南渡平陰津，至洛陽，新城三老董公遮說漢王曰「項王無道，放殺其主。三軍之衆，為之素服東伐，四海之內，莫不仰德，此三王之舉也。」漢王曰「善。」於是為義帝發喪，兵皆縞素，擊楚之殺義帝者。論語素王受命讖曰：河受圖，天下歸心。</sub>

~~袁~~轅生秀朗[^47.5.22]，沈心善照。漢旆南振。楚威自撓，大略淵回，元功響效。邈哉惟人，何識之妙。<sub>漢書曰：袁生說漢王曰「願軍出武關，項王必引兵南走，王深壁，令滎陽成皋間且得休。王乃復走滎陽。如此則楚所備者多，力分。漢得休，復與之戰，破楚必矣。」漢王從其計，出軍宛葉間。羽乃聞漢王在宛，果引兵南。漢書司馬遷述曰：大略孔明。史記：太史公曰「惟祖元功，輔臣股肱。」</sub>

紀信誑項，軺軒是乘。攝~~齊~~![&#x2A5CB;](images/2A5CB.svg)赴節[^47.5.23]，用死孰懲。身與煙消，名與風興。<sub>漢書曰：項羽圍漢王滎陽，將軍紀信曰「事急矣！臣請誑楚，可以間出。」紀信乃乘王車，黃屋左纛，曰「食盡，漢王降。」楚皆之城東觀，以故漢王得遯。羽見紀信，問「漢王安在？」曰「已出去矣。」羽燒殺信。論語曰：攝齊升堂。</sub>

周苛慷~~慨~~愾[^47.5.24]，心若懷冰。<sub>應邵風俗通曰：言人清高，如冰之潔。</sub>

刑可以暴，志不可凌。<sub>漢書曰：楚圍漢王滎陽急，漢王出去，而使苛守滎陽。楚破滎陽，欲令將。苛罵曰「若趣降漢王，不然，今為虜矣。」項王怒，烹苛。</sub>

貞軌偕沒，亮跡雙升。<sub>謝承後漢書：黃向對策曰「雷陳義重，出則~~䨥~~雙升[^47.5.25]。」</sub>

帝疇爾庸，後嗣是膺。<sub>漢書曰：苛子成，以父死王事，封為高景侯。又曰：襄平侯紀通尚符節。*張晏曰：紀信子也。晉灼曰：紀信焚死，不見其後。*功臣表曰：襄平侯紀通，父成，以將軍從定三秦，死王事，子侯，然則通非信子也。機之此言，與晏同誤也。</sub>

天地雖順，王心有違。<sub>毛詩曰：行道遲遲，中心有違。懷親望楚，永言長悲。</sub>

侯公伏軾，皇媼來歸。是謂平國，寵命有輝。<sub>漢書曰：漢遣陸賈說羽，請太公，羽弗聽。漢復使侯公說羽，羽歸太公媼。漢書項羽傳曰：歸漢王父母妻子。漢書音義曰：媼，母別名也；烏老切。楚漢春秋曰：上欲封侯公，匿不肯復見。曰「此天下之辨士，所居傾國，故號平國君。」</sub>

震風過物，清濁效響。<sub>文子曰：昔堯之治天下也，舜為司徒，契為司馬，禹為司空，后稷為田疇，奚仲為工師。是以離叛者寡，聽從者衆，若風之過簫，忽然感之，各以清濁應物也。</sub>

大人于興，利在攸往。<sub>周易曰：巽，小亨，利有攸往，利見大人。</sub>

弘海者川，崇山惟壤。<sub>管子曰：海不辭水，故能成其大；山不辭土，故能成其高；明主不厭人，故能成其衆。</sub>

韶護錯音，袞龍比象。<sub>漢書曰：舜作韶，湯作護。周禮：王之吉服，享先王，即袞龍衣也。左傳曰：臧哀伯曰「五色比象，昭其物也。」</sub>

明明衆哲，同濟天網。<sub>毛詩曰：明明魯侯。崔寔本論曰：舉彌天之網，以羅海內之雄。</sub>

劍宣其利，鑒獻其朗。<sub>廣雅曰：鑒，炤也，鑑謂之鏡。</sub>

文武四充，漢祚克廣，<sub>尙書曰：光被四表。*孔安國曰：光，充也，充溢四外也。*毛詩曰：克廣德心。</sub>

悠悠遐風，千載是仰。

[^47.5.1]: 考異：新成三老董公：何校「成」改「城」，是也。各本皆誤。

[^47.5.2]: 考異：駿民效足：案：「駿」當作「俊」。善引「俊民用章」為注，是其本作「俊」也。袁、茶陵二本所載五臣翰注乃云「群賢如駿馬足」，是其本作「駿」。各本所見，皆以五臣亂善。又失著校語。考士衡長安有狹邪行云「憑軾皆俊民」，左太沖擬士衡云「長纓皆俊人」，可見陸自用「俊」字，與此同。彼二注善皆引尙書，亦與此同，決不得作「駿」甚明。或言「駿」字與「足」生義，不當云「俊」，更大不然。上偶句云「萬邦宅心」，「萬」字不與「心」生義。五臣之意，固緣「足」字改「俊」為「駿」，而殊非陸旨也。又尙書本作「畯」，善屢引為「俊」者，「畯」與「俊」同，已具奉答內兄希叔詩，無妨其引作「俊」也。凡善引書有如此者，不能以畫一求之，為附舉其例云。

[^47.5.3]: 考異：注「何常與關中卒」：何校「與」改「興」，陳同，是也。各本皆偽。

[^47.5.4]: 考異：注「即欲捐之此三人」：陳云「捐之」下當重有「捐之」二字。各本皆脫。

[^47.5.5]: 考異：注「重玄天也」：袁本、茶陵本無此四字。

[^47.5.6]: 考異：嘉慮四迴：袁本、茶陵本「慮」作「聲」。案：此所見不同，無以考之。

[^47.5.7]: 考異：規主於足：袁本、茶陵本「於」作「以」。案：此亦所見不同。

[^47.5.8]: 考異：注「鍾離沬」：何校「沬」改「昧」，陳同。案：據漢書及史記校也。各本皆偽。

[^47.5.9]: 考異：注「以好遊出」：陳云「遊出」二字當乙。案：據漢書及史記校也。各本皆倒。

[^47.5.10]: 考異：注「此特萬世之事也」：「萬世」當作「一力士」三字。各本皆偽。漢書、史記可證。

[^47.5.11]: 考異：威亮火烈：茶陵本云五臣作「烈」。袁本云善作「列」。案：二本非也。此尤延之校改正之，說見前，可互證。

[^47.5.12]: 考異：注「魏趙屬冀州齊代屬青州」：陳云代非青境，亦當云「屬冀」乃合。又張耳贊曰「報辱北冀」，即指平趙、代事，尤易曉也。案：陳所說是也。「代」字當在「魏」字下。各本皆誤。下文「四邦，魏、代、趙、齊也」，可證。「代」在「齊」字下者，後來所改也。

[^47.5.13]: 考異：注「矯矯虎臣也」：袁本、茶陵本「虎」作「武」，是也。案：凡善諱屢經回改如此。

[^47.5.14]: 考異：注「毛萇詩曰我圖爾居」：何校去「萇」字，陳同，是也。各本皆衍。

[^47.5.15]: 考異：注「高祖子弟弱」：案：「弟」字不當有。各本皆衍。

[^47.5.16]: 考異：注「論語摘輔曰」：茶陵本「輔」下有「象」字，是也。袁本亦脫。

[^47.5.17]: 考異：注「勃曰臣無功」：陳云案周勃傳「臣無功」二句乃東平侯興居語，勃無此言；自「與太僕滕公」以下，皆敘興居事，與勃無涉云云。今案：「勃曰」，「勃」字疑「又」字之誤耳。

[^47.5.18]: 考異：掩淚悟主：袁本、茶陵本「悟」作「寤」。案：此所見不同，「寤」字是也。後封禪文「覺悟黎蒸」，史、漢皆作「寤」。其各本作「悟」者，後人改。

[^47.5.19]: 考異：注「取兩兒棄之」：茶陵本「取」作「蹳」，是也。袁本作「蹶」，亦非。

[^47.5.20]: 考異：東窺白馬：袁本、茶陵本「窺」作「規」。案：此所見不同，似「規」字是也。

[^47.5.21]: 考異：注「漢書武詔曰」：袁本、茶陵本「書」作「孝」，是也。

[^47.5.22]: 考異：袁生秀朗：案：「袁」當作「轅」，注同。前序中作「轅」，注引漢書，必與今漢書作「轅」者合。蓋善自作「轅」，史記作「袁」，故五臣改「轅」為「袁」，而各本所見亂之。其序則五臣所無，尚存善舊也。

[^47.5.23]: 考異：攝齊赴節：茶陵本「齊」作「齋」，云五臣作「![&#x2A5CB;](images/2A5CB.svg)」。袁本校語云善作「齋」，其善注中字亦然。案：此尤延之校改也。但「齋」疑是「![&#x2A5CB;](images/2A5CB.svg)」之偽，或善與五臣本無異耳。

[^47.5.24]: 考異：周苛慷慨：案：「慨」當作「愾」。袁本云善作「愾」。茶陵本云五臣作「慨」。此以五臣亂善也。

[^47.5.25]: 考異：注「出則䨥升」：袁本、茶陵本「䨥」作「雙」。案：正文作「雙」。二本是也。

贊

## 東方朔畫贊

<sub>并序</sub>

> 夏侯孝若<sub>~~臧榮緒晉書曰：夏侯湛，字孝若，譙國人也。美容儀，才華富盛，早有名譽，與潘岳友善，時人謂之連璧，為散騎常侍。此贊為當時所重~~臧榮緒晉書曰：夏侯湛，字孝若，譙國人，才章富盛，早有名譽，為散騎常侍，卒[^47.6.1]。</sub>

大夫諱朔，字曼倩，平原厭次人也。<sub>漢書曰：朔為太中大夫。又曰：朔字曼倩，平原厭次人。漢書地理志無厭次縣，而功臣表有厭次侯爰類，疑地理誤也。</sub>

魏建安中，<sub>范曄後漢書曰：獻帝改興平三年為建安元年。今云魏，疑誤也。</sub>

分厭次以為樂陵郡，故又為郡人焉。<sub>漢書：平原郡有樂陵縣也。</sub>

事漢武帝，漢書具載其事。先生瑰瑋博達，思周變通，<sub>家語：孔子曰「老聃博古而達今。」*王肅曰：博達古今而好道。*周易曰：化而裁之謂之變，推而行之謂之通。又曰：變通者，趨時者也。</sub>

以為濁世不可以富貴也，故薄遊以取位；<sub>王逸楚辭序曰：不忍以清白久居濁世。</sub>

苟出不可以直道也，故頡頏以傲世。<sub>論語曰：直道而事人。解嘲曰：鄒衍以頡頏而取世資。</sub>

傲世不可以垂訓也，故正諫以明節。<sub>家語：南宮叔曰「孔子作春秋，垂訓後嗣。」班固漢書贊曰：朔正諫似直。</sub>

明節不可以久安也，故詼諧以取容。<sub>班固漢書贊曰：朔詼諧逢占，其事浮淺。字書曰：詼，啁也；口回切。孔安國尙書傳曰：諧，和也。史記太史公曰：王翦偷合取容。</sub>

潔其道而穢其跡，<sub>班固漢書贊曰：朔穢德似隱。</sub>

清其質而濁其文。弛張而不為邪，進退而不離群。<sub>禮記：孔子曰「一張一弛，文武之道。」*鄭玄曰：張弛，以弓弩喻人也。*班固漢書東方朔述曰：弛張沈浮。周易曰：上下無常，非為邪也；進退無常，非離群也。</sub>

若乃遠心曠度，贍智宏材。<sub>楊子雲解嘲曰：雖其人之贍智。</sub>

倜儻博物，觸類多能。<sub>史記曰：魯仲連好奇偉倜儻之畫策。左氏傳：晉侯聞子產之言，曰「博物君子也。」周易曰：觸類而長之。論語：太宰曰「夫子聖者與？何其多能也！」</sub>

合變以明笇，幽贊以知來。<sub>周易曰：夫爻者何也？言乎變者也。又曰：幽贊於神明而生蓍。又曰：神以知來，智以藏往。</sub>

自三墳五典八索九丘，<sub>左氏傳曰：左史倚相趍過，王曰「是良史也，能讀三墳五典八索九丘。」</sub>

陰陽圖緯之學，百家衆流之論，<sub>漢書曰：陰陽家流者，蓋出於羲和之官。圖，河圖也。緯，五緯也。謝承後漢書曰：尤明圖緯。百家衆流，已見任昉策秀才文。</sub>

周給敏捷之辯，支離覆逆之數。<sub>莊子曰：支離疏鼓策播糈，足以食十人；糈音所。漢書曰：上嘗使諸數家射覆，不能中；使朔射之，連中，輒賜帛。逆，逆刺也。</sub>

經脈藥石之藝，射御書計之術。<sub>漢書曰：醫經者，原人血脈經絡，而用度箴石湯火之所施，調百藥齊和之所宜。周禮曰：六藝，禮樂射御書數也。</sub>

乃研精而究其理，不習而盡其功，<sub>孔安國尙書序曰：研精覃思。易曰：不習無不利。</sub>

經目而諷於口，過耳而闇於心。<sub>孔融薦禰衡表曰：目所一見，輒誦於口；耳所暫聞[^47.6.2]，不忘於心。</sub>

夫其明濟開豁，包含弘大，凌轢卿相，謿哂豪桀，籠罩靡前，跆籍貴勢，<sub>漢書曰：張楚並興，兵相跆籍。*蘇林曰：跆音臺。鄧展曰：躡也。*</sub>

出不休顯，賤不憂戚，戲萬乘若寮友，視儔列如草芥。<sub>十洲記曰：朔弄萬乘，傲王公。孟子曰：天下大悅而將歸己，視之如草芥。</sub>

雄節邁倫，高氣蓋世，<sub>漢書，項羽歌曰：力拔山兮氣蓋世。</sub>

可謂拔乎其萃，遊方之外者已。<sub>孟子曰：聖人之於人，亦類也。出於其類，拔於其萃，自生民以來，未有盛於孔子也。莊子曰：子桑戶孟子反子琴張三人相與友。子桑戶死，未葬，孔子聞之，使子貢往侍事焉。或編曲，或鼓琴，相和而歌。子貢趍而進曰「敢問臨尸而歌，禮乎？」二人相視而笑，曰「是惡乎知禮意。」子貢反，以告孔子。孔子曰「彼遊方之外者也，而丘也，遊方之內者也。」*司馬彪曰：方，常也，言彼遊心於常教之外也。*</sub>

談者又以先生噓吸沖和，吐故納新；蟬蛻龍變，棄俗登仙；<sub>莊子曰：吹呴呼吸，吐故納新，此導引之士，養形之人也。淮南子曰：至人蟬蛻蛇遊，忽然入冥。史記：趙高曰「聖人龍變而從之。」列仙傳曰：東方朔，武帝時為郎，宣帝時棄去，後見會稽。</sub>

神交造化，靈為星辰。<sub>淮南子曰：大丈夫恬然無為，與造化逍遙。*高誘曰：造化，天地也。*應劭風俗通曰：東方朔是太白星精，黃帝時為風后，堯時為務成子，周時為老聃，在越為范蠡，齊為鴟夷子。言其變化無常也。</sub>

此又奇怪惚恍，不可備論者也。大人來守此國，<sub>此國，謂樂陵也。其父為樂陵郡守，史傳不載，難得而知也。</sub>

僕自京都言歸定省，<sub>京都，洛陽也。毛詩曰：言告言歸。禮記曰：凡為人子之禮，昏定而晨省。</sub>

睹先生之縣邑，想先生之高風；徘徊路寢，見先生之遺像；<sub>楚辭曰：馮翼遺像，何以譏之。</sub>

逍遙城郭，觀先生之祠宇。慨然有懷，乃作頌焉。其辭曰：

矯矯先生，肥遯居貞。<sub>矯矯，輕舉之貌也。毛詩曰：矯矯武臣。周易曰：肥遯無不利。又曰：居貞之吉，順以從上也。</sub>

退不終否，進亦避榮。<sub>周易曰：物不可以終否，故受之以同人。</sub>

臨世濯足，希古振纓。<sub>楚辭：漁父歌曰「滄浪之水清，可以濯我纓，滄浪之水濁，可以濁我足。」</sub>

涅而無滓，既濁能清。<sub>論語：子曰「涅而不緇。」老子曰：孰能濁以靜之徐清？淮南子曰：濁而徐清，沖而徐盈。</sub>

無滓伊何，高明克柔。<sub>尙書曰：沈潛剛克，高明柔克。</sub>

能清伊何，視汙若浮。<sub>班固東方朔述曰：懷肉汙殿，弛張~~浮~~沈浮[^47.6.3]。</sub>

樂在必行，處淪罔憂[^47.6.4]。<sub>周易曰：樂則行之，憂則違之。</sub>

跨世凌時，遠蹈獨游。瞻望往代，爰想遐蹤。邈邈先生，其道猶龍。<sub>莊子曰：孔子見老聃，而弟子問曰「夫子見老聃亦何規哉？」孔子曰「吾乃於是乎見龍合而成體，散而成章，乘乎雲氣，而養乎陰陽，余口張而不能嗋，予有何規於老聃哉？」</sub>

染跡朝隱，和而不同。<sub>史記：東方朔曰「如朔所謂避俗於朝廷間也。」論語：子曰「君子和而不同。」</sub>

棲遲下位，聊以從容。<sub>毛詩曰：或棲遲偃仰。孟子曰：居下位而不獲於上，不可得而治也。尙書曰：寬而有制，從容以和。</sub>

我來自東，言適茲邑。<sub>茲邑，謂樂陵也。毛詩曰：我來自東，零雨其濛。爾雅曰：適，往也。</sub>

敬問墟墳，企佇原隰，<sub>王仲宣贈蔡子篤詩曰：允企伊佇。</sub>

墟墓徒存，精靈永戢。民思其軌，祠宇斯立。徘徊寺寢，遺像在圖。周旋祠宇，庭序荒蕪。<sub>爾雅曰：東西牆謂之序。</sub>

榱棟傾落，草萊弗除。<sub>呂氏春秋曰：農夫弗除。</sub>

肅肅先生，豈焉是居？是居弗形，悠悠我情。<sub>悠悠，已見上文。</sub>

昔在有德，罔不遺靈。天秩有禮，神監孔明。<sub>尙書：咎繇曰「天秩有禮，自我五體五庸哉[^47.6.5]！」毛詩曰：祀事孔明。</sub>

彷彿風塵，用垂頌聲。

[^47.6.1]: 考異：注「臧榮緒晉書曰」下至「此贊為當時所重」：袁本此五十字在「五臣銑曰」下。其「善曰」下作「臧榮緒晉書曰夏侯湛字孝若譙國人才章富盛早有名譽為散騎常侍卒」二十九字。案：袁本是也。茶陵本并善入五臣，誤與此同。

[^47.6.2]: 考異：注「耳暫聞」：袁本、茶陵本「耳」下有「所」，是也。

[^47.6.3]: 考異：注「弛張浮沈」：袁本、茶陵本「浮沈」作「沈浮」，是也。

[^47.6.4]: 考異：處淪罔憂：茶陵本「淪」作「儉」，云五臣作「淪」。袁本云善作「倫」。何校云魯公書作「儉」。案：善注無明文，袁、茶陵所見及此俱不同，無以考之。顏魯公所書，未必全與善合，難據以相訂也。唯五臣銑注云「在沈淪時」云云，其本必作「淪」無疑，尤蓋以五臣亂善。

[^47.6.5]: 考異：注「自我五體五庸哉」：袁本下「五」作「有」。茶陵本作「五」，與此同。案：釋文云「有庸」，馬本作「五庸」。袁依東晉古文誤「有」，所改附正之。

## 三國名臣序贊

> 袁彥伯<sub>檀道鸞續晉陽春秋曰[^47.7.1]：袁宏，字彥伯，陳郡人。為大司馬府記室參軍，稍遷至吏部郎，出為東陽郡守，卒。</sub>

夫百姓不能自治，故立君以治之；<sub>漢書：成帝詔曰「天生衆民，不能相治，為之立君以統理之。」</sub>

明君不能獨治，則為臣以佐之。<sub>墨子曰：古者同天之義，是故選擇賢者立為天子；天子以其知力為未足獨治天下，是以選擇其次，立為三公。</sub>

然則三五迭隆，歷世承基，<sub>史記：楚子西曰「孔丘述三五之法，明周召之業。 西京賦曰：若歷世而長存。又曰：繼體承基。</sub>

揖讓之與干戈，文德之與武功，<sub>孔叢子：曾子謂子思曰「舜禹揖讓，湯武用師，非相詭，乃時也。」尙書：武王曰「稱爾戈，比爾干。」宋均樂動聲儀注曰：武象，象伐時用干戈也。</sub>

莫不宗匠陶鈞而群才緝熙，<sub>鄧析子曰：聖人逍遙一世間，宰匠萬物之形。漢書：鄒陽上書曰「聖王制世御俗，獨化於陶鈞之上。」*音義曰：陶家名模下圓轉為鈞。*毛詩曰：維清緝熙。</sub>

元首經略而股肱肆力。<sub>尙書：咎繇歌曰「元首明哉！股肱良哉！」</sub>

遭離不同，跡有優劣。<sub>王命論曰：遭遇異時，禪~~伐~~代不同[^47.7.2]。孝經鉤命決曰：俱在隆平，優劣殊跡。</sub>

至於體分冥固，道契不墜；<sub>言至於君臣之體分，既固於冥兆；上下之契，亦存而不墜。</sub>

風美所扇，訓革千載，其揆一也。<sub>蒼頡篇曰：革，戒也。孟子曰：先聖後聖，其揆一也。</sub>

故二八升而唐朝盛，伊呂用而湯武寧，<sub>~~舜舉八元八愷，用之於堯時也。成湯得伊尹，武王得呂望，而社稷安也~~二八，謂八元八凱也。伊，伊尹也。呂，呂望也[^47.7.3]。</sub>

三賢進而小白興，五臣顯而重耳霸。<sub>三賢，管仲鮑叔牙隰朋也。五臣，狐偃趙衰顛頡魏武子司空季子。</sub>

中古凌犀，斯道替矣。居上者不以至公理物，為下者必以私路期榮；御圓者不以信誠率衆，執方者必以權謀自顯。<sub>呂氏春秋曰：天道圓，地道方，聖人之所以立上下；主執圓，臣處方，方圓不易，國乃昌。*高誘曰：上，君也。下，臣也。*</sub>

於是君臣離而名教薄，世多亂而時不治。故蘧寗以之卷舒，柳下以之三黜，<sub>論語：子曰「君子哉，蘧伯玉！邦有道則仕，邦無道則可卷而懷之。」又曰「寗武子，邦有道則智，邦無道則愚。」又曰「柳下惠為士師，三黜~~之~~[^47.7.4]。」</sub>

接輿以之行歌，魯連以之赴海。<sub>論語：楚狂接輿，歌而過孔子。史記曰：魯連子下聊城，田單歸而欲爵之，魯連逃隱於海上。</sub>

衰世之中，保持名節，君臣相體，若合符契。則燕昭樂毅，古之流也。<sub>魏志：董昭謂太祖曰「明公樂保名節。」論語比考讖曰：君子上達，與天合符。劇秦美新曰：地合靈契。史記曰：樂毅賢，好兵，為魏昭王使於燕。燕昭王以客禮待之，樂毅遂委質為臣，燕王以為亞卿。</sub>

夫未遇伯樂，則千載無一驥。<sub>戰國策：楚客謂春申君曰「昔者騏驥駕鹽車，上吳阪，遷延負軛而不能進；見伯樂，仰而鳴之，知伯樂知己也。」</sub>

時值龍顏，則當年控三傑。<sub>漢書曰：高祖隆準而龍顏。*應劭曰：顏，額顙也。*漢書：上曰「夫運策於帷幄之中，決勝於千里之外，吾不如子房；鎮國家，撫百姓，給饋餉，不絕糧道，吾不如蕭何；連百萬之軍，戰必勝，攻必取，吾不如韓信：三者，皆人傑也。」</sub>

漢之得材，於斯為貴。高祖雖不以道勝御物，群下得盡其忠；蕭曹雖不以三代事主，百姓不失其業。靜亂庇人，抑亦其次。<sub>左氏傳：宰孔謂晉侯曰「君務靜亂，無懃於行。」又，劉子謂趙孟曰「盍遠~~續~~績~~禹~~功[^47.7.5]，而大庇民。」論語：子曰「抑亦可以為次也。」</sub>

夫時方顛沛，則顯不如隱；萬物思治，則默不如語。<sub>毛詩序曰：下泉，思治也。周易曰：君子或默或語。</sub>

是以古之居子，不患弘道難；遭時難，遭時~~匪~~不難[^47.7.6]，遇君難。<sub>論語：子曰「人能弘道，非道弘人。」莊子謂魏王曰「士有道德而衣獘履穿，此所謂非遭時者也。」文子：老子曰「欲治之主不世出，可與之臣不萬一；以不世出求不萬一，此至化所以千載不一也。」</sub>

故有道無時，孟子所以咨嗟；有時無君，賈生所以垂泣。<sub>孟子曰：齊人有言，雖有智慧，不如乘勢；雖有鎡基，不如待時。漢書：賈誼上疏曰「臣竊惟事勢，可為流涕者二。」</sub>

夫萬歲一期，有生之通塗；<sub>桓子新論曰：夫聖人乃千載一出。然此文云萬歲一期，蓋甚言之，以避下文也。莊子曰：萬世之後，而遇大聖，知其解者，是旦暮遇之也。</sub>

千載一遇，賢智之嘉會。<sub>東觀漢記：太史官曰「耿況彭寵俱遭際會，順時承風，列為蕃輔，忠孝之策，千載一遇也。」博奕論曰：誠千載之嘉會，百世之良遇也。周易曰：亨者，嘉之會也。</sub>

遇之不能無欣，喪之何能無慨？古人之言，信有情哉！余以暇日，常覽國志，考其君臣，比其行事，雖道謝先代，亦異世一時也。文若懷獨見之明，而有救世之心，<sub>文子曰：必有獨見之明，然後能擅道而行。左氏傳：子產曰「吾以救世。」</sub>

論時則民方塗炭，計能則莫出魏武。<sub>尙書曰：有夏昏德，民墜塗炭。</sub>

故委面霸朝，豫議世事。舉才不以標鑒，故久之而後顯；籌畫不以要功，故事至而後定。雖亡身明順，識亦高矣！

董卓之亂，神器遷逼，<sub>老子曰：天下神器，不可為也，為者敗之。</sub>

公達慨然，志在致命。<sub>論語：子張曰「士見危致命。」</sub>

由斯而談，故以大存名節。至如身為漢隸，而跡入魏幕，源流趣舍，其亦文若之謂。所以存亡殊致，始終不同，將以文若既明，名教有寄乎？<sub>言文若殞身，既明仁義之道，且寄跡於名教之地也。</sub>

夫仁義不可不明，則時宗舉其致；<sub>莊子曰：仁義已明，而分守次之。</sub>

生理不可不全，故達識攝其契。<sub>鷦鷯賦曰：生生之理足矣。</sub>

相與弘道，豈不遠哉！<sub>弘道，已見上文。</sub>

崔生高朗，折而不撓，<sub>管子曰：夫玉溫潤以澤，仁也；折而不~~撓~~橈[^47.7.7]，勇也。</sub>

所以策名魏武，執笏霸朝者，蓋以漢主當陽，魏后北面者哉！<sub>鍾會與吳主書曰：執笏之心，載在名策。左傳：寗武子曰「諸侯朝正於王，王宴樂之，於是乎賦湛露，則天子當陽，諸侯用命也。」禮記曰：君之南鄉，答陽之義也。臣之北面，答君也。</sub>

若乃一旦進璽，君臣易位，<sub>漢書曰：群臣謹奉天子璽符，代王遂即天子位。</sub>

則崔子所不與，魏武所不容。夫江湖所以濟舟，亦所以覆舟；<sub>孫卿子：孔子曰「君者，舟也；人者，水也。水則載舟，亦能覆舟。」</sub>

仁義所以全身，亦所以亡身。然而先賢玉摧於前，來哲攘袂於後，<sub>仁義，已見上文。漢書：公孫玃曰「攘袂而正議者，獨大王耳。」</sub>

豈非天懷發中，而名教束物者乎？孔明盤桓，俟時而動，遐想管樂，遠明風流。<sub>蜀志曰：諸葛亮每自比於管仲樂毅，時人莫之許也。唯博陵崔叔平、潁川徐元直與亮友善，謂為信然。周易曰：君子藏器於身，待時而動。琴賦曰：體制風流，莫不相襲。</sub>

治國以體，民無怨聲，<sub>論語曰：為國以禮。孝經援神契曰：得萬國之懽心，人說喜，無怨聲。</sub>

刑罰不濫，沒有餘泣。<sub>蜀志曰：廖立為長水校尉，誹謗先帝，於是廢立為庶人，徙汶山郡。聞諸葛亮卒，垂泣曰「吾終為左衽矣。」左傳：聲子曰「善為國者，賞不僭，而刑不濫。」</sub>

雖古之遺愛，何以加茲！<sub>左氏傳曰：子產卒，仲尼聞之，出涕，曰「古之遺愛也。」</sub>

及其臨終顧託，受遺作相，劉后授之無疑心，武侯處之無懼色，繼體納之無貳情，百姓信之無異辭，君臣之際，良可詠矣！<sub>蜀志曰：先主於永安病篤，召亮成都，屬以後事，謂亮曰「若嗣子可輔，輔之，如其不才，君可自取。」亮涕泣曰「臣敢竭股肱之力，繼之以死。」又敕後主「汝與丞相從事，事之如父。」尙書序曰：成王將崩[^47.7.8]，作顧命。班固漢書述曰：博陸堂堂，受遺武皇。春秋元命苞曰：繼體守文之君，不害聖人之王。</sub>

公瑾卓爾，逸志不群。總角料主，則素契於伯符；<sub>吳志曰：孫策字伯符。江表傳：策令曰「周公瑾與孤有總角之好，骨肉之分。」毛詩曰：總角丱兮。</sub>

晚節曜奇，則參分於赤壁。<sub>吳志曰：曹公入荊州，權遂遣周瑜與備并力逆曹公，遇於赤壁，初一交戰，公軍披退。</sub>

惜其齡促，志未可量。<sub>吳志曰：瑜還江陵，於道疾卒，時年三十六。</sub>

子布佐策，致延譽之美，<sub>國語曰：使張老延君譽于四方。</sub>

輟哭止哀，有翼戴之功。<sub>吳志曰：策薨，以事授權。權哭未及息，張昭謂權曰「孝廉，此寧哭時耶？」乃扶權上馬，使出巡軍士。左氏傳：叔向謂宣子曰「文之伯也，翼戴天子。」</sub>

神情所涉，豈徒蹇愕而已哉！<sub>周易曰：王臣蹇蹇，匪躬之故。史記：趙良謂商君曰「千人諾諾，不如一士之愕愕。」東觀漢記：戴馮謝上曰「臣無蹇愕之節，而有狂瞽之言。」字書曰：愕，直言也。</sub>

然而杜門不用，登壇受譏。<sub>吳志曰：權以公孫淵稱蕃，遣張彌至遼東，拜淵為燕王，昭諫，權不聽。昭忿言不用，稱疾不朝。權恨之，土塞其門，昭又於內以土封之。江表傳曰：權既即尊位，請會百官，歸功周瑜。昭舉笏欲褒贊功德，未及言，權曰「如張公計，今已乞食矣。」昭大慚，伏地流汗。然而登壇即位之時也。</sub>

夫一人之身，所照未異，而用舍之間，俄有不同，<sub>論語：子曰「用之則行，舍之則臧。」</sub>

況沈跡溝壑，遇與不遇者乎？<sub>漢~~書~~高祖功臣頌曰[^47.7.9]「沈跡中鄉。」孟子曰：志士不忘在溝壑。漢書曰：楊雄以為遇不遇，命也。</sub>

夫詩頌之作，有自來矣。<sub>家語：孔子曰「諸侯之有冠禮，有自來矣。」</sub>

或以吟詠情性，或以述德顯功，<sub>子夏毛詩序曰：國史明乎得失之跡，吟詠情性，以風其上。頌者，美盛德之形容，以其成功，告於神明者也。</sub>

雖大旨同歸，所託或乖，若夫出處有道，名體不滯，風軌德音，為世作範，不可廢也。故復撰序所懷，以為之讚云。

魏志九人[^47.7.10]，蜀志四人，吳志七人。荀彧字文若，諸葛亮字孔明，周瑜字公瑾，荀攸字公達，龐統字士元，張昭字子布，袁煥字曜卿[^47.7.11]，蔣琬字公琰，魯肅字子敬，崔琰字季珪，黃權字公衡，諸葛瑾字子瑜，徐邈字景山，陸遜字伯言，陳群字長文，顧雍字元歎，夏侯玄字泰初，虞翻字仲翔，王經字承宗，陳泰字玄伯。

火德既微，運纏大過。<sub>火德，謂漢也。班固漢書高紀贊曰：旗幟尚赤，協于火德。周易曰：大過，大者過也。</sub>

洪飆扇海，二溟揚波。<sub>揚波，喻亂也。</sub>

虯虎雖驚，風雲未和。<sub>周易曰：雲從龍，風從虎。</sub>

潛魚擇淵，高鳥候柯。<sub>周書曰：美為士者，飛鳥歸之蔽於天，魚鱉歸之沸於淵。左氏傳曰：仲尼曰「鳥則擇木，木豈能擇鳥？」</sub>

赫赫三雄，並迴乾軸。<sub>潘岳為賈謐贈陸機詩曰：三雄鼎足。</sub>

競收杞梓，爭采松竹。<sub>國語：聲子謂子木曰「若杞梓皮革，楚實遺之。」*韋昭曰：杞梓，良才也[^47.7.12]。*孫子曰：真人在冬，則松竹也。</sub>

鳳不及棲，龍不暇伏。谷無幽蘭，嶺無亭菊。<sub>香草善鳥，皆喻賢也。</sub>

英英文若，靈鑒洞照。應變知微，探賾賞要。<sub>周易曰：君子知微知章。又曰：探賾索隱，鉤深致遠。</sub>

日月在躬，隱之彌曜。<sub>莊子曰：孔子圍於陳蔡之間，太公~~往~~任弔之[^47.7.13]，曰「子~~甚~~其意者[^47.7.14]脩身以明汙，昭昭乎如揭日月而行，故不免也。」</sub>

文明映心，鑽之愈妙。<sub>孫卿子曰：君子通則文而明，窮則約而詳。論語：顏淵曰「鑽之彌堅。」</sub>

滄海橫流，玉石同碎。<sub>孟子曰：當堯之時，~~洪~~鴻水橫流[^47.7.15]。尙書曰：火炎崑崗，玉石俱焚。</sub>

達人兼善，廢己存愛。<sub>孟子曰：古人窮則獨善其身，達則兼善天下。</sub>

謀解時紛，功濟宇內。<sub>老子曰：解其紛。</sub>

始救生人，終明風概。<sub>魏志曰：太祖進彧為漢侍中，守尙書令。董昭等謂太祖宜進爵國公，九錫備物，以彰殊勳，密以咨彧，彧以為太祖本興義兵，以匡朝寧國，君子愛人以德，不宜如此。太祖軍至濡須，彧病，留壽春。魏氏春秋曰：太祖饋彧食，發之，乃空器也，於是飲藥而卒。</sub>

公達潛朗，思同蓍蔡。<sub>法言曰：樗里之智也，使知國若葬，吾以疾為蓍~~蔡~~龜也[^47.7.16]。</sub>

運用無方，動攝群會。爰初發跡，遘此顛沛。神情玄定，處之彌泰。<sub>魏志曰：荀攸與議郎何顒等謀殺卓，垂就而覺，收顒、攸繫獄，顒憂懼自殺，攸言語飲食自若。會卓死，得免。班固漢書述曰：子明光光，發跡西疆。蔡邕楊復碑曰：景命不延，遘此顛沛。</sub>

愔愔幕裏，筭無不經。<sub>魏志：荀攸自從太祖征伐，常謀謨幃幄，時人及子弟，莫知其所言。左氏傳：右尹子革曰[^47.7.17]「祈昭之愔愔。」</sub>

亹亹通韻，跡不暫停。雖懷尺璧，顧哂連城。<sub>史記：趙惠文王得和氏璧，秦昭王聞之，使人遺趙王書，願以十五城易璧。</sub>

知能拯物，愚足全生。<sub>魏志曰：魏國初建，攸為尙書令，從征孫權，薨。太祖每稱公達外愚內智，外怯內勇，外弱內強，不伐善，無施勞，知可及，愚不可及。新序：溫斯子曰「古者有愚以全身。」莊子曰：可以全生。</sub>

郎中溫雅，器識純素。<sub>魏志曰：魏國初建，渙為郎中令。莊子曰：聖人貴純素之道，唯神是守。素也者，謂其無所雜也；純也者，謂其不虧其神也。能體純素，謂之真人。</sub>

貞而不諒，通而能固。<sub>論語：子曰「君子貞而不諒。」</sub>

恂恂德心，汪汪軌度。<sub>論語曰：孔子於鄉黨，恂恂如也。毛詩曰：濟濟多士，克廣德心。范曄後漢書：郭林宗曰「黃叔度汪汪若萬頃之陂。」</sub>

志成弱冠，道敷歲暮。<sub>禮記曰：人生二十曰弱冠。韓詩曰：蟋蟀在堂，歲聿其暮。*薛君曰：言君之年歲已晚也。*</sub>

仁者必勇，德亦有言。<sub>論語：子曰「有德者必有言，仁者必有勇。」</sub>

雖遇履虎，神氣恬然。<sub>魏志曰：呂布擊袁術於阜陵，渙往從之，遂復為布所拘留。布初與劉備和親，後離隙。布欲使渙作書罵辱備，渙不可，再三強之，不許。布大怒，以兵脅渙曰「為之則生，不為則死。」渙顏色不變，笑而應之曰「渙聞唯德可以辱人，不聞以罵。使彼固君子耶，且不恥將軍之言；彼誠小人耶，將復將軍之意，則辱在此，不在於彼。且渙佗日之事劉將軍，猶今日之事將軍也。如一旦~~一~~去此[^47.7.18]，復罵將軍，可乎？」布慚而止。周易曰：履虎尾，不咥人，亨。列子曰：至人者，神氣不變。</sub>

行不脩飾，名跡無愆。<sub>班固漢書贊曰：雋不疑遂立名跡，終始可述。</sub>

操不激切，素風愈鮮。邈哉崔生，體正心直。天骨疏朗，牆宇高嶷。<sub>蔡邕度侯碑曰：朗鑒出於自然，英風發於天骨。論語，子貢曰：夫子之牆數仞。</sub>

忠存軌跡，義形風色。<sub>義形於色，已見上文。</sub>

思樹芳蘭，剪除荊棘。<sub>芳蘭以喻君子；荊棘以喻小人。</sub>

人惡其上，時不容哲。<sub>左氏傳曰：伯宗之妻曰「盜憎主人，民惡其上。」</sub>

琅琅先生，雅杖名節。雖遇塵霧，猶振霜雪。<sub>孔融薦禰衡表曰：忠果正直，志懷霜雪。</sub>

運極道消，碎此明月。<sub>魏志曰：琰為中尉，太祖為魏王，楊訓發表褒述盛德。琰取訓表草視之，與訓書。有白琰此書傲世怨謗者，太祖怒，於是罰琰為徒隸，使人視之，辭色無撓。太祖遂賜琰死。周易曰：小心道長，君子道消。</sub>

景山恢誕，韻與道合。<sub>桓子新論曰：老子其心玄遠，而與道合。</sub>

形器不存，方寸海納。<sub>周易曰：形乃謂之器。*王輔嗣曰：成形曰器。*列子：文摯謂叔龍曰「吾見子之心矣。方寸之地虛矣。」</sub>

和而不同，通而不雜。<sub>和而不同，已見上文。莊子曰：純粹而不雜。</sub>

遇醉忘辭，在醒貽答。<sub>魏志曰：太祖時科禁斷酒，而徐邈私飲，至於沈醉。校事趙達問以曹事，邈曰「中聖人。」達白太祖，甚怒。度遼將軍鮮于輔進曰「平日醉客，謂酒清者為聖人，濁者為賢人，邈性循慎，偶醉言耳。」竟坐，得免刑[^47.7.19]。文帝踐祚，歷潁川典農中郎將。車駕幸許昌，問邈曰「頗復中聖人不？」邈對曰「昔子反斃於穀陽，御叔罰於飲酒，臣嗜同二子，不能自懲，時復中之。」然宿瘤以醜見傳，臣以醉見識。帝大笑，顧左右曰「名不虛立。」後為光祿大夫，薨。</sub>

長文通雅，義格終始。思戴元首，擬伊同恥。<sub>尙書曰：昔先正保衡，作我先王。乃曰：予弗克俾厥后惟堯、舜，其心愧恥，若撻于市。</sub>

民未知德，懼若在己，嘉謀肆庭，讜言盈耳。<sub>魏書曰：群前後數陳得失。群為司空，錄尙書事，薨。尙書曰：爾有嘉謀。漢書：成帝曰「久不見班生，今日復聞讜言。」論語：子曰「洋洋乎盈耳哉。」</sub>

玉生雖麗，光不踰把。德積雖微，道映天下。<sub>言德喻王。</sub>

淵哉泰初，宇量高雅。器範自然，標准無假。全身由直，跡洿必偽。處死匪難，理存則易。<sub>魏志曰：曹爽見誅，徵夏侯玄為大鴻臚，數年徙太常。中書令李豐謀欲以玄輔政，誅大將軍以玄代之。大將軍微聞，事下廷尉。玄臨斬東市，顏色不變，舉動自若。班固漢書楊雄述曰：淵哉若人，實好斯文。史記：太史公曰「非死者難，處死者難。」</sub>

萬物波蕩，孰任其累？六合徒廣，容身靡寄。<sub>范曄後漢書：李熊說公孫述曰「方今四海波蕩，匹夫橫議。」荀悅漢紀論曰：以六合之大，一身之微，而匹夫無所容，豈不哀哉！</sub>

君親自然，匪由名教。敬~~授~~愛既同[^47.7.20]，情禮兼到。<sub>孝經曰：資於事父以事母，而愛同；資於事父以事君，而敬同。</sub>

烈烈王生，知死不撓。求仁不遠，期在忠孝。<sub>漢魏春秋曰：魏帝見威權日去，不勝其忿，乃召侍中王沈、尙書王經、散騎常侍王~~素~~業[^47.7.21]謂曰「司馬昭之心，路人所知也。吾不能坐受廢辱，今日當與卿自出討之。」世語曰：王沈、王叢馳告文王，尙書王經以正直不出，遂被文王殺之。魏志曰：清河王經，甘露中為尙書，坐高貴鄉公事誅。*裴松之曰：經字彥緯，今云承宗，蓋有二字也。*班固漢書述曰：樂昌篤實，不橈不詘。論語：子曰「仁遠乎哉？我欲仁，斯仁至矣。」</sub>

玄伯剛簡，大存名體。志在高構，增堂及陛。<sub>漢書：賈誼上書曰「人主之尊譬如堂，群臣如陛。故陛九級上，廉遠地則堂高；陛亡級，廉近地則堂卑。高者難攀，卑者易凌，理勢然也。」</sub>

端委虎門，正言彌啟。臨危致命，盡其心禮。<sub>干寶晉紀曰：高貴鄉公之弒，司馬文王會朝臣謀其故。太常陳泰垂涕入，文王待之曲室，謂曰「玄伯，卿何以處我？」對曰「誅賈充以謝天下。」文王曰「為吾更思其次。」泰言「唯有進於此，不知其次。」文王乃久不言。為侍中，轉左僕射，薨。左氏傳曰：晏平仲端委立於虎門之外。見危致命，已見上文。</sub>

堂堂孔明，基宇宏邈。<sub>堂堂，已見上文。</sub>

器同生民，獨稟先覺。<sub>孟子曰：伊尹曰：天之生斯人，使先覺覺後覺也。予，天民之先覺者也。</sub>

標牓風流，遠明管樂。<sub>孫綽子曰：聖賢極其標牓，有大力矣。管樂，已見序也。</sub>

初九龍盤，雅志彌確。<sub>周易曰：初九，潛龍勿用。何謂也？子曰「龍德而隱者也；確乎其不可拔，潛龍也。」方言曰：未升天之龍，謂之蟠龍。</sub>

百六道喪，干戈迭用。<sub>漢書：陽九厄曰初入百六陽九。*音義曰：易傳所謂陽九之厄，百六之會者也。*</sub>

苟非命世，孰掃雰雺？<sub>孟子曰：五百年必有王者興，其間必有名世者。廣雅曰：命，名也。爾雅曰：天氣下，地氣不應曰雺。孔安國尙書傳曰：雺，陰氣也；武功切，今協韻音夢。</sub>

宗子思寧，薄言解控。<sub>蜀志曰：劉備，漢景帝子中山靖王後也，故曰宗子也。解控，謂彼有急而控告於己，己能解之也。左氏傳：王子伯駢曰「無所控告。」*杜預曰：控，引也。*</sub>

釋褐中林，鬱為時棟。<sub>亮為丞相，故曰時棟。袁崧後漢書：郭林宗與陳留盛仲明書曰：足下諸人，為時棟梁。</sub>

士元弘長，雅性內融。<sub>謝承後漢書曰：嚴遵雅性高厲。</sub>

崇善愛物，觀始知終。<sub>孟子曰：親親而仁民，仁民而愛物。六韜曰：聖人見其所始，則知其所終。周易曰：終以知始，始以知終。</sub>

喪亂備矣，勝塗未隆。先生標之，振起清風。<sub>胡廣書曰：建洪德，流清風。</sub>

綢繆哲后，無妄惟時。<sub>毛詩曰：綢繆束薪。*毛萇曰：綢繆，猶纏綿也。*周易曰：無妄之行，窮之災也。</sub>

夙夜匪懈，義在緝熙。<sub>毛詩曰：夙夜匪懈，以事一人。緝熙，已見上文。</sub>

三略既陳，霸業已基。<sub>蜀志曰：劉璋既還成都，先主當為璋北征漢中，統說曰「陰選精兵，晝夜兼道，徑襲成都；璋既不武，素無備豫，大軍卒至，一舉便定，此上計也。楊懷高沛，璋之名將，各仗強兵，據守關頭，聞數有牋諫璋，使發遣將軍還荊州。將軍未去，遣與相聞，說荊州有急，欲還救之，並使裝束，外作歸形；此二子既服將軍英名，又喜將軍之去，必乘輕騎來見，將軍因此執之，進取其兵，乃向成都，此中計也。退還白帝，連引荊州，徐還圖之，此下計也。若沈吟不去，將致大困，不可久矣。」先主然其中計，即斬懷沛，還向成都，所過輒剋。為軍師中郎將，卒[^47.7.22]。</sub>

公琰殖根，不忘中正。豈曰摸擬，實在雅性。亦既羈勒，負荷時命。推賢恭己，久而可敬。<sub>蜀志曰：琬為大將軍，錄尙書事，卒。司馬遷書曰：推賢進士為務。論語：子曰「君子其行己也恭。」又曰「晏平仲善與人交，久而敬之。」</sub>

公衡~~仲~~沖達[^47.7.23]，秉心淵塞。<sub>毛詩曰：秉心塞淵。</sub>

媚茲一人，臨難不惑。<sub>毛詩曰：媚茲一人，應侯順德。</sub>

疇昔不造，假翮鄰國。<sub>蜀志：先主將東伐吳，權諫曰「吳人悍戰，又水戰順流，進易退難，臣請為先驅以當寇，陛下宜為後鎮。」先主不從，以權為鎮北將軍，督江北軍，先主自在江南。吳將陸議乘虛斷圍，南軍敗績。先主引退而道隔，權不得還，故率將所領降于魏，拜鎮南將軍。</sub>

進能徽音，退不失德。<sub>蜀志曰：魏文帝謂權曰「君舍逆效順，欲追蹤陳韓耶？」權對曰「臣過受劉氏殊遇，降吳不可，還蜀無路，是以歸命。且敗軍之將，獲免為幸，何古人之可慕！」先主薨問至魏，群臣咸賀，權獨否。後為車騎將軍，卒。</sub>

六合紛紜，民心將變。鳥擇高梧，臣須顧眄。<sub>鳥擇木，已見上文。</sub>

公瑾英達，朗心獨見。披草求君，定交一面。<sub>崔寔本論曰：且觀世人之相論也，徒以一面之交，定臧否之決。</sub>

桓桓魏武，外託霸跡。志掩衡霍，恃戰忘敵。<sub>衡霍二山，在吳之境。</sub>

卓卓若人，曜奇赤壁。三光參分，宇宙暫隔。<sub>淮南子曰：夫道，紘宇宙而章三光。*高誘曰：三光，日月星也。*</sub>

子布擅名，遭世方擾。撫翼桑梓，息肩江表。<sub>吳志曰：張昭，彭城人也。漢末大亂，徐方士民，多避難楊土，昭南渡江。孫策創業，命昭為~~良~~長史[^47.7.24]，撫軍中郎將，升堂拜母，如比肩之舊，文武之事，一以委昭。班固漢書述曰：攜手遯秦，撫翼俱起。毛詩曰：惟桑與梓，必恭敬止。左氏傳：鄭成公，子駟曰「請息肩于晉。」</sub>

王略威夷，吳魏同寶。<sub>應瑒釋賓曰：九有威夷，始失其政。</sub>

遂獻宏謨，匡此霸道。<sub>史記：商鞅曰：吾說孝公以霸道，其意欲之。</sub>

桓王之薨，大業未純。把臂託孤，惟賢與親。<sub>吳志曰：孫策臨亡，以弟權託昭[^47.7.25]。昭率群寮立而輔之。東觀漢記：張堪把朱暉臂曰「欲以妻子託朱生。」</sub>

輟哭止哀，臨難忘身。成此南面，寔由老臣。<sub>吳志：張昭謂權曰「昔太后桓王不以老臣屬陛下，而以陛下屬老臣。」</sub>

才為世出，世亦須才。<sub>蘇武答李陵書曰：每念足下，才為世出，器為時出。</sub>

得而能任，貴在無猜。昂昂子敬，拔跡草萊。荷檐吐奇，乃構雲臺。<sub>吳志曰：初，肅見權，說權曰「為將軍計，惟有鼎足江東，以觀天下之釁，然後建號帝王，以圖天下。」陸機謝平原表曰：振影拔跡。莊子曰：農夫無草萊之事。淮南子曰：雲臺之高。*高誘曰：高際於雲，故曰雲臺。*</sub>

子瑜都長，體性純懿。諫而不犯，正而不毅。<sub>都長，謂體貌都閑而雅性長厚也。謝承後漢書曰：朱皓德行純懿。禮記曰：事親有隱而無犯。*鄭玄曰：無犯顏色諫也。*論語曰：事父母幾諫。</sub>

將命公庭，退忘私位。<sub>吳志曰：建安二十年，權遣使蜀通好劉備，與弟亮但公會相見，無私面。論語曰：將命者出。毛詩曰：公庭萬舞。</sub>

豈無鶺鴒，固慎名器。<sub>毛詩曰：鶺鴒在原，兄弟急難。左氏傳：仲尼曰「惟器與名，不可以假人。」</sub>

伯言蹇蹇，以道佐世。<sub>蹇蹇，已見上文。</sub>

出能勤功，入能獻替。<sub>國語：史黯謂趙簡子曰「夫事君者，諫過而賞善，薦可而替不，獻能而進賢。」</sub>

謀寧社稷，解紛挫銳。<sub>老子曰：挫其銳，解其紛。</sub>

正以招疑，忠而獲戾。<sub>吳志曰：遜為丞相，太子有不安之議。遜上疏陳太子正統，宜有盤石之固，魯王藩臣，當使寵秩有差，彼此得所，上下獲安，謹叩頭流血以聞。書三四上。太傅吳粲坐數與遜交書，下獄死。權累遣中使責讓遜，遜憤恚致卒。</sub>

元歎穆遠，神和形檢。如彼白珪，質無塵玷。<sub>毛詩曰：白圭之玷，尚可磨也；斯言之玷，不可為也。東觀漢記：杜詩薦伏湛曰「自行束脩，訖無毀玷。」</sub>

立~~上~~行以恒[^47.7.26]，匡上以漸。<sub>吳志曰：雍訪及政職所宜，輒密以聞。若見納用，則歸之上；不用，終不宣渫。周易曰：君子以言有物，而行有恒。</sub>

清不增潔，濁不加染。<sub>言得清濁之宜也。清濁，已見上文。</sub>

仲翔高亮，性不和物。<sub>吳志曰：翻性不協俗，多見毀謗。</sub>

好是不群，折而不屈。屢摧逆麟，直道受黜。<sub>吳志曰：翻數犯顏諫諍，權不能悅。權與張昭論及神仙，翻指昭曰「彼皆死人而語神仙，俗豈有仙人也？」權積怒非一，遂徙翻交州。班固漢書贊曰：大雅卓爾不群。韓子曰：龍之為蟲也，擾柔可狎而騎，然其喉下有逆鱗，徑寸之處，若嬰之，則殺人。人主有逆鱗，說者嬰之，則不幾矣。論語：柳下惠曰「直道而事人，焉往而不三黜？」</sub>

嘆過孫陽，放同賈屈。<sub>楚辭曰：驥躊躇於獘輦兮，遇孫陽而得代。*王逸曰：孫陽，伯樂姓名也。*孔叢子：子高對魏王曰「駑驥同轅，伯樂為之咨嗟；玉石相糅，和氏為之歎息。」漢書曰：天子以賈誼任公卿之位，絳灌之屬害之，乃毀誼，天子亦疏之，以誼為長沙王太傅。誼既適去，意不自得，及度湘水，為賦以弔屈原。屈原，楚賢臣也，被讒放逐，作離騷。誼追傷之，因以自諭。</sub>

詵詵衆賢，千載一遇。<sub>毛萇詩傳曰：詵詵，衆多也；使陳切。千載一遇，已見上文。</sub>

整轡高衢，驤首天路。<sub>鸎鵡賦曰：蓐收整轡。登樓賦曰：假高衢而騁力。鄒陽上書曰：蛟龍驤首奮翼。枚乘樂府詩曰：天路隔無期。</sub>

仰挹玄流，俯弘時務。<sub>毛萇詩傳曰：挹，![&#x2308F;](images/2308F.svg)也。</sub>

名節殊塗，雅致同趣。<sub>周易曰：殊塗同歸，嵇康贈秀才詩曰：仰~~募~~慕同趣[^47.7.27]。</sub>

日月麗天，瞻之不墜。<sub>周易曰：日月麗乎天。禮記曰：夫日月星辰，所以瞻仰也。非此族也，不在祀典。呂氏春秋曰：德行昭美，比於日月，不可息也。</sub>

仁義在躬，用之不匱。<sub>論語比考讖曰：仁義在身，行之可強。毛詩曰：孝子不匱。*毛萇曰：匱，竭也。*</sub>

尚想重暉，載挹載味。<sub>羊秀衛公誄曰：仰睎遐風，重暉冠世。</sub>

後生擊節，懦夫增氣。<sub>魏略：王朗答太祖曰：承旨之日，撫掌擊節。孟子曰：聞伯夷之風者，貪夫廉，懦夫有立志。</sub>

[^47.7.1]: 考異：注「檀道鸞晉陽春秋曰」：何校「晉」上添「續」字，陳同。袁本無「春」字，是也。茶陵本并五臣，衍。

[^47.7.2]: 考異：注「禪伐不同」：袁本「伐」作「代」，是也。茶陵本作「伐」，與此同誤。

[^47.7.3]: 考異：注「舜舉八元八愷用之於堯時也成湯得伊尹武王得呂望而社稷安也」：袁本此二十七字在五臣銑注下，其「善曰」下作「二八謂八元八凱也伊伊尹也呂呂望也」十六字。案：袁本最是。茶陵本并善於五臣，誤與此同。

[^47.7.4]: 考異：注「三黜之」：陳云「之」字衍，是也。各本皆衍。

[^47.7.5]: 考異：注「盍遠續禹功」：案：「續」當作「績」。各本皆誤。又案：「禹」字不當有，見前，疑不知者添之也。

[^47.7.6]: 考異：遭時匪難：袁本、茶陵本「匪」作「不」。案：此所見不同也。

[^47.7.7]: 考異：注「折而不橈」：袁本、茶陵本「橈」作「撓」。又後贊注中「不橈不屈」同。案：據此疑善「橈」，二本非也。今正文「撓」字，或五臣「撓」而亂之。「橈」雖通作「撓」，凡善、五臣即同字而有別。但「扌」「木」多相混耳。

[^47.7.8]: 考異：注「尙書曰成王將崩」：陳云「書」下脫「序」字，是也。各本皆脫。

[^47.7.9]: 考異：注「漢書高祖功臣頌曰」：案：「書」字不當有。各本皆衍。

[^47.7.10]: 考異：魏志九人：袁本、茶陵本「魏志」提行另起，是也。

[^47.7.11]: 考異：袁煥字曜卿：茶陵本「煥」作「渙」。袁本作「煥」，與此同。又袁後贊注中首一字作「渙」，餘皆作「煥」。案：今魏志作「渙」，茶陵「渙」、「煥」錯出，此本盡作「渙」，似當以「渙」為是。

[^47.7.12]: 考異：注「杞良才也」：案：「杞」下當有「梓」字。各本皆脫。

[^47.7.13]: 考異：注「太公往弔之曰」：案：「往」當作「任」。各本皆誤。此所引山木篇文。

[^47.7.14]: 考異：注「子甚者」：茶陵本「甚」作「其意」二字，是也。袁本亦誤。

[^47.7.15]: 考異：注「洪水橫流」：袁本、茶陵本「洪」作「鴻」，是也。案：此尤用今孟子改耳。

[^47.7.16]: 考異：注「吾以疾為蓍蔡也」：袁本「蔡」作「龜」，是也。茶陵本亦作「蔡」。案：此蓋因正文而改。

[^47.7.17]: 考異：注「右尹革曰」：陳云「尹」下脫「子」字，是也。各本皆脫。

[^47.7.18]: 考異：注「如一旦一去此」：袁本、茶陵本「去」上無「一」字，是也。案：魏志無。

[^47.7.19]: 考異：注「竟坐免刑」：袁本、茶陵本「免」作「得」。案：今魏志「得」、「免」兩有，蓋因尤添「免」字而誤去「得」字也。

[^47.7.20]: 考異：敬授既同：何校「授」改「愛」，云從晉書。案：袁本云善作「授」。茶陵本云五臣作「愛」。蓋各本所見皆非，善亦作「愛」。

[^47.7.21]: 考異：注「散騎常侍王素」：何校「素」改「業」，陳同，是也。各本皆偽。

[^47.7.22]: 考異：注「為軍中郎將卒」：何校「軍」下脫「師」字，陳同，是也。各本皆脫。

[^47.7.23]: 考異：公衡仲達：袁本云善作「仲」。茶陵本云五臣作「沖」。案：各本所見皆非也。「仲」字不可通，必傳寫誤。善亦作「沖」也。

[^47.7.24]: 考異：注「命昭為良史」：何校「良」改「長」，陳同，是也。各本皆偽。

[^47.7.25]: 考異：注「弟權託昭」：袁本、茶陵本「弟」上有「以」字，是也。

[^47.7.26]: 考異：立上以恒：何校「上」改「行」，云從晉書改，注固引易也。案：袁本云善作「上」，茶陵本云五臣作「行」，蓋各本所見皆非，善亦作「行」。

[^47.7.27]: 考異：注「仰募同趣」：茶陵本「募」作「慕」，是也。袁本亦誤。

文選卷第四十七

賜進士出身通奉大夫江南蘇松常鎮太等處承宣布政使司布政使胡克家重校刊
