# 文選卷第五十八

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

哀下

## 宋文皇帝元皇后哀策文[^58.1.1]

<sub>沈約宋書曰：文帝袁皇后諱齊媯，陳郡人，左光祿大夫敬公湛之庶女也。適太祖，生太子劭。上待后禮甚篤。及崩于顯陽殿，詔前永嘉太守顏延~~年~~之[^58.1.2]為哀策文[^58.1.3]，謚曰元。</sub>

> 顏延~~年~~之

惟元嘉十七年七月二十六日，大行皇后崩于顯陽殿，<sub>周書曰：謚者行之迹，是以大行受大名，細行受細名。風俗通曰：皇帝新崩，未有定謚，故摠其名曰大行皇帝。行，下孟切。</sub>

粵九月二十六日，將遷座于長寧陵，禮也。龍輁~~`卭`~~纚`離`綍[^58.1.4]，容翟結驂。<sub>龍輁，凶飾也。容翟，吉儀也。儀禮曰：遷于祖，用軸。*鄭玄曰：遷徙于祖廟也。軸，輁軸也。軸狀如轉轔，刻兩頭為軹。輁，狀如長床，穿桯前後著金而開軸焉，天子畫之以龍也。*輁音卭。桯，餘征切。韓詩曰：纚，繫也[^58.1.5]。鄭玄儀禮注曰：引棺在輴車曰綍；甫物切。劉熙釋名曰：容車，婦人所載小車也，其蓋施帷，所以隱蔽其形容。曹植宣后誄表曰：容車飾駕，以合北辰[^58.1.6]。周禮曰：王后之五路，重翟錫面朱總，厭翟勒面繢總，皆有容蓋。*鄭司農云：容，謂幨車也。鄭玄曰：蓋，如今小車蓋也。*王逸楚辭注曰：結，連也。連驂，言將行也。鄭玄詩箋曰：驂，兩騑。</sub>

皇塗昭列，神路幽嚴。<sub>皇塗，古制，故曰昭列。神路，凶飾，故曰幽嚴。</sub>

皇帝親臨祖饋，躬瞻宵載。<sub>周禮曰：喪祝掌大喪，祖飾棺乃載。*鄭玄曰：祖，為行始也。其序載而后飾。*白虎通曰：始載於庭，轜車辭祖禰也。</sub>

飾遺儀於組旒，淪徂音乎珩~~`行`~~珮[^58.1.7]。<sub>毛詩曰：素絲組之。*鄭玄曰：以素絲為縷，縫之旌旗，以為文飾~~旌旗以銘功也~~[^58.1.8]。*楊雄元后誄曰：著德太常，注諸旒旌。尙書大傳曰：太師奏雞鳴，后夫人鳴佩玉于房中，告去。毛詩：雜佩以贈之。毛萇詩傳曰：珮有珩璜琚瑀。珩音行。琚音居。瑀音禹。</sub>

悲黼筵之移御，痛翬褕`以招`之重晦。<sub>周禮曰：大朝覲，王設次席黼純。又，內司服掌王后之六服，褘衣褕狄。*鄭玄曰：褘，衣畫翬者也；褕，畫鷂者也。*褕與鷂，並以招切。</sub>

降輿客位，撤奠殯階。<sub>降輿，謂祖載之時柩降於車也。儀禮曰：主人入祖乃載。*鄭玄曰：舉柩卻下而載之。*禮記曰：殯於客位，祖於庭。儀禮曰：屬引徹奠乃祖。*鄭玄曰：屬，著也。引，柩車也。*禮記曰：周人殯於西階之上，則猶賓之。</sub>

乃命史臣，累德述懷。<sub>鄭司農周禮注曰：誄，謂積累生時德行，賜之命，為其辭也。</sub>

其辭曰：

倫昭儷昇，有物有憑。<sub>言天地未分之前，已明倫匹之義，又昇伉儷之道，皆有物象，有所依憑。毛詩曰：天生蒸民，有物有則。*鄭玄曰：有物象也。*~~左氏傳曰：石言於晉魏榆。師曠曰「石不能言，或憑焉。」~~[^58.1.9]劇秦美新曰：上覽古在昔有憑應而尚缺。</sub>

圓精初鑠，方祇始凝。<sub>言天地始分也。呂氏春秋曰：天道圓，地道方。何以說天道之圓也[^58.1.10]？精氣一上一下，圜周復雜，無所稽留，故曰天道圓。何以說地道之方也？萬物殊類形，皆有分職，不能相為，故曰地道方。郭璞方言注云：鑠，言光明也。淮南子曰：清陽薄靡而為天，重濁凝滯而為地。</sub>

昭哉世族，祥發慶膺。<sub>祥發，猶發祥也。毛詩曰：長發其祥。慶膺，猶膺慶也，幽通賦曰：王~~者~~膺慶於所~~感~~慼[^58.1.11]。</sub>

祕儀景冑，圖光玉繩。<sub>祕其令儀而生景冑，圖其容光而升玉繩也。廣雅曰：圖，度也。沈約宋書曰：宋有玉繩殿。</sub>

昌暉在陰，柔明將進。<sub>尙書曰：邦乃其昌。*孔安國曰：昌，盛也。*周易曰：坤，陰物也。又曰：坤，妻道也。又曰：順而麗乎大明，柔進而上行。</sub>

率禮蹈和，稱詩納順。<sub>南都賦曰：率禮無違。論語曰：禮之用，和為貴。史記曰：陸賈時稱詩書。~~毛詩曰：于以采蘋。又曰：于以采藻。~~[^58.1.12]鄭玄毛詩箋曰：~~蘋之言賓，藻之言澡。~~[^58.1.13]婦人之行，尚柔順，自潔清~~，故取名以為戒~~[^58.1.14]。禮記曰：婦順者，順於舅姑，和於室人，而后當於夫也。</sub>

爰自待年，金聲夙振。<sub>左氏傳曰：叔姬歸于紀。*杜預曰：至是歸者，待年於父母國也。*孟子曰：孔子之謂集大成也者，金聲而玉振。</sub>

亦既有行，素章增絢。<sub>毛詩曰：女子有行，遠父母兄弟。論語曰：子夏問曰「巧笑倩兮，美目盼兮，素以為絢兮，何謂也？」子曰「繪事後素。」曰「禮後乎？」*馬融曰：絢，文貌也。*</sub>

象服是加，言觀維則。<sub>毛詩曰：象服是宜。又曰：言觀其旂。又曰：柔嘉維則。</sub>

俾我王風，始基嬪德。<sub>毛詩曰：覆俾我悖。尙書曰：釐降二女于媯汭，嬪于虞。</sub>

惠問川流，芳猷淵塞。<sub>蔡邕袁公夫人碑曰：義方之訓，如川之流。毛詩曰：仲氏任只，其心塞淵。</sub>

方江泳漢[^58.1.15]，載謠南國。<sub>毛詩序曰：文王之道，被于南國，江漢之域，無思犯禮。毛詩曰：漢之廣矣，不可泳思。江之永矣，不可方思。*毛萇曰：方，泭也。*</sub>

伊昔不造，鴻化中微。<sub>謂少帝之時。陸機詩曰：伊昔有皇。毛詩曰：閔予小子，遭家不造。東都~~賦~~主人曰[^58.1.16]：鴻化惟神。魯靈光殿賦曰：遭漢中微。</sub>

用集寶命，仰陟天機。<sub>謂文帝即位也。尙書曰：用集大命。又曰：無墜天之降寶命。天機，喻帝位也。尙書考靈耀曰：璿璣玉衡，以齊七政。尙書為此璣。曹植秋胡行曰：歌以永言，大魏承天璣。然璣與機同也。</sub>

釋位公宮，登曜紫闈。<sub>左氏傳：子朝曰「諸侯釋位，以間王室。」禮記曰：古者婦人先嫁三月，祖廟未毀，教于公宮。魏明帝苦寒行曰：修德乎紫闈，八月自懷柔。</sub>

欽若皇姑，允迪前徽。<sub>尙書曰：欽若昊天。爾雅曰：婦稱夫之母曰姑。尙書曰：允迪厥德。</sub>

孝達寧親，敬行宗祀。<sub>毛詩曰：歸寧父母。*毛萇曰：父母在，則有時歸寧。*毛詩序曰：夫人可以奉祭祀，則不失職矣。</sub>

進思才淑，傍綜圖史。<sub>毛詩序曰：關雎樂得淑女，思進賢才。王肅周易注曰：綜，理事也。班婕妤自傷賦曰：陳女圖以鏡鑒，顧女史而問詩[^58.1.17]。</sub>

發音在詠，動容成紀。<sub>國語：伶州鳩曰「詠之以中音。」孟子曰：動容周旋中禮者，盛德之至也。成紀，見下注。</sub>

壼政穆宣，房樂韶理。<sub>爾雅曰：宮中巷謂之壼。禮記曰：古者天子后立於宮，以聽天下之內治。方言曰：穆，信也。儀禮曰：有房中之樂。*鄭玄曰：絃歌周南召南之詩。房中者，后夫人諷誦以事君子。*禮記曰：韶，繼也。如淳漢書注曰：今樂家五日一習樂，為理樂也。</sub>

坤則順成，星軒潤飾。<sub>韓詩曰：淑女奉順坤德，成其紀綱。周易曰：坤，順也。漢書曰：軒轅，黃龍體。前大星，女主象也。</sub>

德之所屆，惟深必測。<sub>尙書曰：惟德動天，無遠弗屆。卞蘭太子頌表曰：道無深而不測，術無細而不敷。</sub>

下節震騰，上清朓側。<sub>言后道得宜，即地安靜而月合度也。漢書：李尋曰「月者，眾陰之長，妃后之象。」春秋感精符曰：月者，陰之精，地之理也。國語曰：幽王二年，三川皆震，毛詩曰：百川沸騰，山冢崒崩。尙書五行傳曰：晦日而月見西方，謂之朓；朔而月見東方，謂之側匿。*鄭玄曰：朓，猶條達也。條達，行疾貌。側匿，猶縮懦，行遲貌。*</sub>

有來斯雍，無思不極。<sub>毛詩曰：有來雍雍。又曰：無思不服。孔安國尙書傳曰：極，中也。</sub>

謂道輔仁，司化莫晣~~`之逝切`~~[^58.1.18]。<sub>牽秀四言詩曰：乾道輔仁，坤德尚沖。思玄賦曰：死生錯而不齊，雖司命其不晣。說文曰：昭晣，明也；之逝切。</sub>

象物方臻，眡祲告沴~~`零細切`~~[^58.1.19]。<sub>周禮曰：凡樂六變而致象物。*鄭玄曰：象物，有象在天，所謂四靈也。非德之和，則不至也。*周禮曰：視祲。*鄭玄曰：祲，陰陽氣相祲漸成祥也。*眡音視。沴，零細切。漢書曰：氣相傷謂之沴，臨蒞不和意也。</sub>

太和既融，收華委世。<sub>太和，謂太平也。法言曰：或問太和，曰「其在唐虞成周也。」*李軌曰：天下太和。*蔡邕釋誨曰：皇道惟融，帝猷丕顯。廣雅曰：融，朗也。委世，棄世也。</sub>

蘭殿長陰，椒塗弛衛。嗚呼哀哉！<sub>漢武故事曰：帝以七月七日旦生於猗蘭殿。漢~~書~~舊儀曰[^58.1.20]：皇后稱椒房，椒塗室，亦取溫煖除惡氣也。</sub>

戒涼在肂`弋二`，杪秋即穸`夕`。<sub>國語：單襄公曰「火見而清風戒寒。」*賈逵曰：戒人為寒備也。*儀禮曰：死三日而肂，三月而葬。說文曰：肂，瘞也。楚辭曰：靚杪秋之遙夜。~~禮記曰：冢宰制國用，必於歲之杪。~~[^58.1.21]左氏傳：楚子曰「唯是春秋窀穸之事。」*杜預曰：窀，厚也；穸，夜也。厚夜，長夜，謂葬埋也。*窀，之倫切。</sub>

霜夜流唱，曉月升魄。<sub>流唱，挽歌也。升魄，祖載也。禮記：子曰「氣也者，神之盛也；魄也者，鬼之盛也。」</sub>

八神警引，五輅遷迹。<sub>甘泉賦曰：八神奔而警蹕兮，振殷轔而軍裝。周禮曰：巾車掌王后之五輅。</sub>

噭噭儲嗣，哀哀列辟。<sub>噭噭，已見上文。毛詩曰：哀哀父母，生我劬勞。</sub>

灑零玉墀，雨泗丹掖。<sub>劉騊駼玄根賦曰：致垂棘以為墀。</sub>

撫存悼亡，感今懷昔。嗚呼哀哉！<sub>沈約宋書曰：哀策既奏，上自益此八字，以致其意焉。潘岳祭庾新婦文曰：伏膺飲淚，感今惟昔。</sub>

南背國門，北首山園。<sub>楚辭曰：出國門而軫懷。廣雅曰：首，向也。漢書曰：後徙吏二千石之家於諸陵，非獨為奉山園。</sub>

僕人按節，服馬顧轅。<sub>楚辭曰：僕人慌悴，散若流兮。子虛賦曰：按節未舒。鄭玄毛詩箋曰：服，中央夾轅也。李陵詩曰：轅馬顧悲鳴，五步一彷徨。</sub>

遙酸紫蓋，眇泣素軒。<sub>傅玄乘輿馬賦曰：紫蓋漂以連翩。素軒，猶素車也。</sub>

滅綵清都，夷體壽原。<sub>楚辭曰：造旬始，觀清都。漢書曰：作陽陵邑。*張晏曰：景帝作壽陵，起邑。*漢書音義曰：天子未死呼壽原。</sub>

邑野淪藹，戎夏悲讙。<sub>京邑朝野，淪其明盛，戎狄華夏，悲以競讙。廣雅曰：藹藹，盛也。國語：史蘇曰「戎夏交捽也。」</sub>

來芳可述，往駕弗援。嗚呼哀哉！

[^58.1.1]: 考異：宋文皇帝元皇后哀策文：袁本無「皇帝元」三字，茶陵本有。案：此蓋善有、五臣無而失著校語。

[^58.1.2]: 考異：注「詔前永嘉太守顏延年」：袁本「年」作「之」，是也。茶陵本亦誤「年」。

[^58.1.3]: 考異：注「為哀策文」：茶陵本「文」下有「謚曰元」三字，袁本無。案：有者是也。

[^58.1.4]: 考異：注「卭」：袁本、茶陵本作「輁音卭」三字，在注中「桯餘征切」上，是也。

[^58.1.5]: 考異：注「韓詩纚繫也」：袁本「纚」上有「曰」字，是也。茶陵本亦脫。何校「詩」下添「章句」二字，陳同。案各本蓋皆脫，下注「韓詩曰淑女」同。

[^58.1.6]: 考異：注「劉熙釋名曰容車」下至「以合北辰」：袁本、茶陵本無此四十字。

[^58.1.7]: 考異：注「行」：袁本、茶陵本作「珩音行」三字，在注中「琚音居」上，是也。

[^58.1.8]: 考異：注「旌旗以銘功也」：袁本、茶陵本無此六字。

[^58.1.9]: 考異：注「左氏傳曰」下至「或憑焉」：袁本、茶陵本無此二十字。案：無者最是。

[^58.1.10]: 考異：注「呂氏春秋曰天道圓地道方何以說天道之圓也」：袁本、茶陵本無「曰天道圓地道方何以」九字。案：此校添之也。

[^58.1.11]: 考異：注「王者膺慶於所感」：案：「者」字不當有，「感」當作「慼」。各本皆誤。

[^58.1.12]: 考異：注「毛詩曰」下至「于以采藻」：袁本、茶陵本無此十三字。

[^58.1.13]: 考異：注「蘋之言賓藻之言澡」：袁本、茶陵本無此八字。

[^58.1.14]: 考異：注「故取名以為戒」：袁本、茶陵本無此六字。

[^58.1.15]: 考異：方江泳漢：茶陵本「泳」作「詠」，云五臣作「泳」。袁本無校語。案：茶陵所見非也。

[^58.1.16]: 考異：注「東都賦曰」：袁本、茶陵本「賦」作「主人」，是也。

[^58.1.17]: 考異：注「陳女圖以鏡鑒顧女史而問詩」：袁本、茶陵本此十二字作「陳列國史以鏡鑒也」八字。案：此尤校改之也。

[^58.1.18]: 考異：注「之逝切」：袁本、茶陵本此在注末，是也。

[^58.1.19]: 考異：注「零細切」：袁本作「眡音視沴零細切」七字，在注中「漢書曰」上，是也。茶陵本移「零細切」在注首，非。尤刪「眡音視」，益非。

[^58.1.20]: 考異：注「漢書儀曰」：何校「書」改「舊」，陳同，是也。各本皆誤。

[^58.1.21]: 考異：注「禮記曰」下至「必於歲之杪」：袁本、茶陵本無此十三字。案：無者最是。

## 齊敬皇后哀策文

<sub>蕭子顯齊書：明帝敬劉皇后諱惠端，彭城人也，光祿大夫道弘女。太祖高皇帝為高宗納之。武帝永明七年卒，葬江乘縣張山。高宗即位，追尊為敬皇后[^58.2.1]。高宗崩，改葬，祔于興安陵。高宗，即明帝也。</sub>

> 謝玄暉

惟永泰元年。<sub>蕭子顯齊書：明帝改年為永泰，其年七月，帝崩，東昏即位。</sub>

秋九月朔日，敬皇后梓宮啟自先塋，將祔于某陵。<sub>風俗通曰：梓宮者，禮：天子歛以梓器。宮者，存時所居，緣生事亡，因以為名。凡人呼棺，亦為宮也。說文曰：塋，墓地。禮記：孔子曰「魯人之祔也，合之。」*鄭玄曰：祔，謂合葬也。*</sub>

其日，至尊親奉奠某皇帝，<sub>至尊，東昏~~侯寶卷~~也[^58.2.2]。鄭玄周禮注曰：奠，獻也。饋奠明帝。崩，未謚，故曰某。</sub>

乃使兼太尉某設祖于行宮，禮也。<sub>司馬彪續漢書：太尉公一人，凡大喪則告謚南郊。祖，已見上文。</sub>

翠帟舒阜，玄堂啟扉。<sub>張協禊賦曰：翠幕蜺連。張衡呂司徒誄曰：去此寧寓，歸于幽堂。玄室冥冥，脩夜彌長。</sub>

俎徹三獻，筵卷六衣。<sub>杜預左氏傳注曰：撤，去也。禮，祭必三獻。周禮：內司服掌王后之六服：褘衣、褕狄、闕狄、鞠衣、展衣、褖衣。</sub>

哀子嗣皇帝，懷蜃衛而延首，想鷖輅而撫心。<sub>周禮曰：遂~~人~~師[^58.2.3]，大喪，使帥其屬~~以~~共蜃車之役~~衛~~[^58.2.4]。*鄭玄曰：蜃車，柩路，柩路載柳四輪[^58.2.5]，迫地而行，有似蜃，因取名焉。*阮瑀~~正~~止欲賦曰[^58.2.6]：佇延首以極視。周禮曰：安車雕面鷖總。列子曰：師襄乃撫心高蹈。</sub>

痛椒塗之先廓，哀長信之莫臨。<sub>椒塗，已見上文。應劭漢官儀曰：帝祖母為太皇太后，其所居曰長信宮也。</sub>

身隔兩赴，時無二展。<sub>爾雅曰：赴，至也。禮記：顏淵謂子路曰「反其國不哭，展墓而入。」*鄭玄曰：展，省視也。*</sub>

旋詔左言，光敷聖善。<sub>鄭玄禮記注曰：旋，便也。漢書曰：左史記言，右史記事。干寶晉紀：魏帝詔曰「三后咸用光敷聖德。」毛詩曰：母氏聖善，我無令人。</sub>

其辭曰：

帝唐遠冑，御龍遙緒。<sub>班固漢書贊曰：范宣子曰「祖自虞已上為陶唐氏，在夏為御龍氏，晉主夏盟，為范氏。」</sub>

在秦作劉，在漢開楚。<sub>班固漢書贊曰：范氏為晉士師，魯文公世奔秦，後歸于晉。其處者為劉氏。漢書曰：楚元王交，高祖同父少弟也，為楚王。沈約宋書曰：高祖，楚元王交之後也。</sub>

肇惟淑聖，克柔克令。<sub>克柔，已見上文。毛詩曰：令妻壽母。</sub>

清漢表靈，曾沙膺慶。<sub>韓詩曰：漢有遊女。*薛君曰：遊女，謂漢神。*謝靈運登江中孤嶼詩曰：表靈物莫賞。漢書元后傳：元城建公曰「昔春秋沙麓崩，晉史卜之，曰『後六百四十五年，宜有聖女興。其齊田乎！』今王翁~~鄭~~孺[^58.2.7]徙正直其地，日月當之。元城東有五麓之虛，即沙麓地。後八十年，當有貴女興天下。」膺慶，已見上文。</sub>

爰定厥祥，徽音允穆。<sub>毛詩曰：文定厥祥。又曰：太姒嗣徽音，則百斯男。</sub>

光華沼沚，榮曜中谷。<sub>毛詩序曰：采蘩，夫人不失職也。詩曰：于以采蘩，于沼于沚。又詩序曰：葛覃，后妃之本也。詩曰：葛之覃兮，施于中谷。</sub>

敬始紘綖，教先穜稑。<sub>列女傳，敬姜曰：皇后親蠶玄紞，公侯夫人加之以紘綖。周禮曰：上春，詔王后帥六宮之人，出穜稑之種，而獻於王。</sub>

睿問川流，神襟蘭郁。<sub>川流，已見上文。楊雄書曰：賢女馨香[^58.2.8]，芬於蘭茞。</sub>

先德韜光，君道方被。<sub>先德，謂明帝也。韜光，謂封西昌侯之時也。廣雅曰：韜，藏也。吳志：賀劭上疏曰「陛下昔韜藏神光，潛德東夏。」干寶晉紀：文帝遺吳主書曰「韜神光福德，久勞于外。」~~毛詩序曰：文王之道，被於南國。~~[^58.2.9]</sub>

于佐求賢，在謁無詖。<sub>毛詩序曰：卷耳，后妃之志也。又，當輔佐君子，求賢審官，內有進賢之志，而無險詖私謁之心。</sub>

顧史弘式，陳詩展義。<sub>班婕妤自傷賦曰：顧女史而問詩。</sub>

厚下曰仁，藏往伊智。<sub>周易曰：山附於地，剝，上以厚下安宅。干寶晉紀摠論曰：仁以厚下。易曰：蓍之德，圓而神；卦之德，方以智。神以知來，智以藏往。</sub>

十亂斯俟，四教罔忒。<sub>論語：武王曰「予有亂臣十人。」孔子曰「才難，不其然乎！唐虞之際，於斯為盛，有婦人焉，九人而已。」*馬融曰：其一人謂文母也。*禮記曰：古者婦人，教以婦德婦容婦言婦功。鄭玄詩箋云：法度莫大於四教。廣雅曰：忒，差也。</sub>

思媚諸姑，貽我嬪則。<sub>毛詩曰：思媚周姜。又曰：問我諸姑。又曰：貽我來牟。孔安國尙書傳曰[^58.2.10]：嬪，婦也。毛詩序曰：后妃化天下以婦道也。</sub>

化自公宮，遠被南國。<sub>公宮、南國，並已見上文。</sub>

軒曜懷光，素舒佇德。<sub>光德，皆謂后也。言軒曜思大明以增耀，素舒佇聖德而分彩也。~~淮南子曰：軒轅者，帝妃之舍。*高誘曰~~[^58.2.11]軒轅，星~~也~~名[^58.2.12]，已見上文。曜，星也，劉歆有曜歷。楚辭曰：前望舒使先驅。*王逸曰：望舒，月御也。*</sub>

閔予不祐，慈訓早違。<sub>毛詩曰：閔予小子。周易曰：天命不祐。晉中興書曰：肅祖太妃荀氏薨，顯宗詔曰：朕少遭閔凶，慈訓無稟。廣雅曰：違，背也。</sub>

方年沖藐，懷袖靡依。<sub>尙書曰：肆予沖人弗及知。左氏傳：晉獻公曰「以是藐諸孤。」毛詩曰：母兮鞠我，出入腹我。*鄭玄曰：腹，懷抱也。*</sub>

家臻寶業，身嗣昌暉。<sub>周易曰：聖人之大寶曰位。元皇后哀策文曰：昌輝在陰。</sub>

壽宮寂遠，清廟虛歸。嗚呼哀哉！<sub>楚辭曰：蹇將澹兮壽宮。*王逸曰：壽宮，供神之處也。*毛詩序曰：清廟[^58.2.13]，祀文王也。</sub>

帝遷明命，民神胥悅。<sub>謂明帝即位也。毛詩曰：帝遷明德，串夷載路。國語：祭公謀父曰「至于文武，事神保民，莫不欣喜。」又，王孫圉曰「又能上下悅于鬼神。」</sub>

乾景外臨，陰儀內缺。<sub>周易曰：乾為君，為父。禮記曰：后治陰德也。</sub>

空悲故劍，徒嗟金穴。<sub>漢書曰：宣帝許皇后，元帝母也，字平君。曾孫立為帝，平君為婕妤。是時公卿議更立皇后，亦未有言，上乃詔求微時故劍，大臣知指，白立許婕妤為皇后。范曄後漢書曰：光武郭皇后弟況為大鴻臚，數賞賜金錢，京師號況家為金穴。</sub>

璋瓚奚獻，褘褕罔設。嗚呼哀哉！<sub>禮記曰：君致齊於外，夫人致齊於內。君執圭瓚祼尸。大宗執璋瓚亞祼。*鄭玄曰：大宗亞祼，容夫人有故攝焉。~~璋瓚，夫人所執。~~[^58.2.14]*又，周禮注曰：祼，謂以圭瓚酌鬱鬯始獻尸也。后於是以璋瓚酌亞祼。褘褕，已見上文。</sub>

馮相告祲，宸~~居~~駕長往[^58.2.15]。<sub>謂明帝崩也。周禮曰：馮相氏，中士。*鄭玄曰：馮，乘也。相，視也。*東京賦曰：馮相觀祲。典引曰：宸居其域。*蔡邕曰：如北辰居其所也。*</sub>

貽厥遠圖，末命是獎。<sub>謂顧命令祔也。毛詩曰：貽厥孫謀。左氏傳：榮成伯曰「遠圖者，忠也。」尙書曰：道揚末命。方言曰：秦晉之間，相勸曰獎。</sub>

懷豐沛之綢繆兮，背神京之弘敞。<sub>豐沛，喻帝鄉也。漢書曰：高祖沛豐邑。毛詩曰：綢繆束薪。*毛萇曰：綢繆猶纏綿也。*風俗通曰：秦政并吞六國，苞宇宙之弘敞。</sub>

陋蒼梧之不從兮，遵鮒隅以同壤。嗚呼哀哉！<sub>禮記曰：~~□~~[^58.2.16]舜葬于蒼梧之野，蓋二妃不從。山海經曰：大荒之中，河水之間，鮒隅之山，帝顓頊與九嬪葬焉。</sub>

陳象設於園寢兮，映輿~~鍐~~鋄`亡犯`於松楸[^58.2.17]。<sub>楚辭曰：象設君室靜閑安。漢書曰：自高祖下至宣帝，各自居陵傍立廟。又園中各有寢。蔡邕獨斷曰：金~~鍐~~鋄者，馬冠也，如玉華形，在馬髦前。</sub>

望承明而不入兮，度清洛而南遊。<sub>陸機洛陽記曰：承明門，後宮出入之門。藉田賦曰：清洛濁渠。</sub>

繼池綍於通軌兮，接龍帷於造舟。<sub>禮記曰：飾棺，君三池。*鄭玄曰：懸池於荒之爪端，若今承霤然。*又禮記曰：飾棺，君龍帷，振容，黼荒。*鄭玄曰：荒，蒙也。在傍曰帷，在上曰荒，皆所以衣柳。*毛詩曰：造舟為梁。</sub>

迴塘寂其已暮兮，東川澹而不流。嗚呼哀哉！<sub>南都賦曰：分背迴塘。呂氏春秋曰：水泉東流。說文曰：澹，水搖也。</sub>

~~籍~~藉閟宮之遠烈兮[^58.2.18]，聞纘女之遐慶。<sub>毛詩閟宮曰：赫赫姜嫄，其德不回。是生后稷，降之百福。又曰：纘女維莘，長子維行。</sub>

始協德於蘋蘩兮，終配~~祇~~祀而表命[^58.2.19]。<sub>晉中興書：策明穆皇后曰「正位閨房，以著協德之義。」辨亡論曰：趙達以~~機~~禨祥協德[^58.2.20]。采蘋、采蘩，已見上文。漢書曰：天地合祭，先祖配天，先妣配地。命，爵號也。</sub>

慕方纏於賜衣兮，哀日隆於撫鏡。<sub>東觀漢記：上賜東平王蒼書曰「嚮衛南宮，皇太后因過按行閱視舊時衣物。今以光烈皇后假結帛巾各一~~枚~~[^58.2.21]，衣一篋遺王，可~~瞻~~視瞻[^58.2.22]，以慰凱風寒泉之思。」西京雜記曰：宣帝被收繫郡邸獄，臂上猶帶史良娣合綵婉轉絲繩係身毒寶鏡一枚。舊傳此鏡照見妖魅，得佩之者為天神所福，故宣帝從危獲濟。及即大位，每持此鏡，感咽移辰。宣帝崩後，不知所在。</sub>

思寒泉之罔極兮，託彤管於遺詠。嗚呼哀哉！<sub>毛詩曰：爰有寒泉，在浚之下。有子七人，母氏勞苦。又曰：欲報之德，昊天罔極。毛詩曰：靜女其孌，詒我彤管。*毛萇曰：古者后夫人必有女史彤管之法。*</sub>

[^58.2.1]: 考異：注「追尊為敬皇后」：袁本、茶陵本無「敬」字。案：此尤校添之也。

[^58.2.2]: 考異：注「東昏侯寶卷」：袁本、茶陵本「侯寶卷」作「也」，是也。

[^58.2.3]: 考異：注「周禮曰遂人」：案：「人」當作「師」。各本皆誤。

[^58.2.4]: 考異：注「以蜃車之役衛」：案：「以」當作「共」，「衛」字不當有。各本皆誤。

[^58.2.5]: 考異：注「柩載柳四輪」：何校「柩」下添「路」字，陳同，是也。各本皆脫。

[^58.2.6]: 考異：注「阮瑀正欲賦曰」：案：「正」當作「止」。各本皆偽。

[^58.2.7]: 考異：注「今王翁鄭孺」：陳云「鄭」字衍，是也。各本皆衍。

[^58.2.8]: 考異：注「賢女馨」：袁本、茶陵本「馨」下有「香」字，是也。

[^58.2.9]: 考異：注「毛詩序曰」下至「被於南國」：袁本、茶陵本無此十二字。

[^58.2.10]: 考異：注「孔安國傳曰」：何校「傳」上添「尙書」二字，陳同，是也。各本皆脫。

[^58.2.11]: 考異：注「淮南子曰」下至「高誘曰」：袁本、茶陵本無此十四字。

[^58.2.12]: 考異：注「軒轅星也」：袁本、茶陵本「也」作「名」。又袁本此下有「已見上文曜星也」七字，茶陵本有「曜星也」三字。案：袁本是也。茶陵本刪非，尤改益非。

[^58.2.13]: 考異：注「毛詩曰清廟」：陳云「詩」下脫「序」字，是也。各本皆脫。

[^58.2.14]: 考異：注「璋瓚夫人所執」：袁本、茶陵本無此六字。

[^58.2.15]: 考異：宸居長往：袁本、茶陵本「居」作「駕」。案：此尤改之，蓋二本是。

[^58.2.16]: 考異：注「禮記曰□」：袁本、茶陵本無空格，是也。

[^58.2.17]: 考異：映輿鍐於松楸：袁本、茶陵本「鍐」作「鋄」，是也。注同。

[^58.2.18]: 考異：籍閟宮之遠烈兮：袁本、茶陵本「籍」作「藉」，是也。

[^58.2.19]: 考異：終配祇而表命：袁本、茶陵本「祇」作「祀」。案：此尤改之，蓋二本是。

[^58.2.20]: 考異：注「趙達以機祥協德」：案：「機」當作「禨」。各本皆偽。

[^58.2.21]: 考異：注「假結帛巾各一枚」：袁本、茶陵本無「枚」字。案：無者是也。范書光武十王傳所載亦無此字，可借為證。

[^58.2.22]: 考異：注「可瞻視」：袁本、茶陵本「瞻視」作「視瞻」，是也。

碑文上

## 郭有道碑文[^58.3.1]

<sub>并序</sub>

> 蔡伯喈<sub>范曄後漢書曰：蔡邕，字伯喈，陳留人也。辟橋玄府，稍遷至郎中。後董卓辟邕，遷尙書。及卓被誅，王允收邕付廷尉，遂死獄中。</sub>

先生諱泰，字林宗，太原界休人也。<sub>漢書：太原郡有界休縣。</sub>

其先出自有周王季之穆，有虢叔者，寔有懿德，文王咨焉。<sub>左氏傳曰：晉侯假道於虞以伐虢，宮之奇諫曰「虢亡，虞必從之。」公曰「晉，吾宗也，豈害我哉？」對曰「虢叔，王季之穆，為文王卿士。將虢是滅，何愛於虞？」毛詩曰：我求懿德。國語：胥臣曰「文王即位而咨于二虢。」*韋昭曰：咨，謀也。*</sub>

建國命氏，或謂之郭，即其後也。<sub>左氏傳：師服曰「天子建國。」又眾仲曰「天子建德，因生以賜姓，胙之土而命之氏。」公羊傳：晉獻公謂荀息曰「吾欲攻郭則虞救之，攻虞則郭救之，如何？」高誘戰國策注曰：郭，古文虢字也。</sub>

先生誕應天衷，聰睿明哲，孝友溫恭，仁篤慈惠。夫其器量弘深，姿度廣大，浩浩焉，汪汪焉，奧乎不可測已。<sub>黃石公記序曰：張良慮若源泉，深不可測。</sub>

若乃砥節厲行，直道正辭，<sub>孔叢子曰：魯人有~~儀~~公儀潛者[^58.3.2]，砥節厲行，樂道好古。仲長子昌言曰：直道正辭，貞亮之節。</sub>

貞固足以幹事，隱括足以矯時。<sub>周易曰：貞固足以幹事。韓詩外傳曰：設於隱括之中，直己不直人，蘧伯玉之行也。孫卿子曰：拘木必將待隱括然後直。劉熙孟子注曰：隱，度也。括猶量也。蒼頡篇曰：矯，正也。</sub>

遂考覽六經，探綜圖緯。<sub>六經，五經及樂經也。圖，河圖也。緯，六經及孝經皆有緯也。</sub>

周流華夏，隨集帝學。收文武之將墜，拯微言之未絕。<sub>論語：子貢曰「文武之道，未墜於地。」論語讖曰：子夏六十四人共撰仲尼微言。</sub>

于時纓緌之徒，紳佩之士，<sub>禮記曰：子事父母，冠緌纓。*鄭玄曰：緌，纓飾也。*孔安國論語注曰：紳，大帶也。禮記曰：凡帶必有佩玉。</sub>

望形表而影附，聆嘉聲而響和者，<sub>楊雄覈靈賦曰：支附葉從，表立景隨。莊子曰：大人之教，若形之於影，聲之於響也。</sub>

猶百川之歸巨海，鱗介之宗龜龍也。<sub>尙書大傳曰：百川趍於東海。曾子曰：介蟲之精者曰龜，鱗蟲之精者曰龍。</sub>

爾乃潛隱衡門，收朋勤誨，<sub>毛萇詩傳曰：衡門，橫木為門，言淺陋也。論語：子曰「誨人不倦，何有於我哉！」</sub>

童蒙賴焉，用袪其蔽。<sub>周易曰：匪我求童蒙。袪，猶去也。</sub>

州郡聞德，虛己備禮，莫之能致。<sub>漢書李尋傳曰：王根輔政，數虛己問尋。</sub>

群公休之，遂辟司徒掾，又舉有道，皆以疾辭。<sub>辟，猶召也。</sub>

將蹈~~鴻~~洪涯之遐迹[^58.3.3]，紹巢許之絕軌，<sub>西京賦曰：洪涯立而指麾。神仙傳曰：衛叔卿與數人博，其子度曰「向與博者為誰？」叔卿曰「是洪涯先生。」皇甫謐逸士傳曰：巢父者，堯時隱人也。及堯之讓位于許由也，由以告~~巢父焉~~[^58.3.4]，巢父責由曰「汝何不隱汝光，何故見若身也？」</sub>

翔區外以舒翼，超天衢以高峙。<sub>李陵書曰：策名於天衢。</sub>

稟命不融，享年四十有二，<sub>毛萇詩傳曰：融，長也。</sub>

以建寧二年正月乙亥卒。<sub>范曄後漢書曰：建寧，靈帝年號也。</sub>

凡我四方同好之人，永懷哀悼，靡所寘念。<sub>毛詩曰：終其永懷。毛萇詩傳曰：寘，置也。</sub>

乃相與惟先生之德，以謀不朽之事。<sub>左氏傳：穆叔曰「太上有立德，此之謂不朽。」</sub>

僉以為先民既沒，而德音猶存者，亦賴之於見述也。<sub>毛詩曰：先民有作。又曰：德音不忘。</sub>

今其如何而闕斯禮！於是樹碑表墓，昭銘景行，<sub>毛詩曰：高山仰止，景行行止。</sub>

俾芳烈奮于百世，令問顯於無窮。<sub>典引曰：扇遺風，播芳烈。孟子曰：聞伯夷之風者，貪夫廉，懦夫有立志，奮乎百世之上，百世之下莫不興起。毛詩曰：令問令望。出師頌曰：顯顯令問[^58.3.5]。</sub>

其辭曰：

於休先生，明德通玄。<sub>言其明德而通於玄。廣雅曰：玄，道也。</sub>

純懿淑靈，受之自天。<sub>毛詩曰：有命自天。</sub>

崇壯幽浚，如山如淵。<sub>家語：齊大夫子與適魯，見孔子，曰「乃今而後，知泰山之為高，海淵之為大。」</sub>

禮樂是悅，詩書是敦。<sub>左氏傳曰：晉謀元帥，趙衰曰「郤縠可，臣亟聞其言矣，悅禮樂而敦詩書~~，君其試之~~[^58.3.6]。」</sub>

匪惟摭華，乃尋厥根。<sub>法言：或曰「亦有疾乎？」曰「摭我華而不食我實。」</sub>

宮牆重仞，允得其門。<sub>論語：子貢謂叔孫武叔曰「夫子之牆數仞，不得其門而入，不見宗廟之美，百官之富；得其門者或寡矣。」</sub>

懿乎其純，確乎其操。<sub>周易曰：龍德而隱者也，確乎其不可拔，潛龍也。</sub>

洋洋搢紳，言觀其高`音告`。<sub>封禪書曰：因雜搢紳先生之略術。</sub>

棲遲泌丘，善誘能教。<sub>毛詩曰：衡門之下，可以棲遲；泌之洋洋，可以療飢。論語：顏淵曰「夫子循循然善誘人。」</sub>

赫赫三事，幾行其招。<sub>毛詩曰：三事大夫，莫肯夙夜。招猶召也。</sub>

委辭召貢，保此清妙。<sub>言有召貢者，委棄而辭之。范曄後漢書曰：司徒黃瓊辟泰太常，趙典舉泰有道，並不應。召或為台。</sub>

降年不永，民斯悲悼。<sub>尙書：祖~~乙~~己曰[^58.3.7]「降年有永有不永。」</sub>

爰勒茲銘，摛其光耀。<sub>韋昭漢書注曰：摛，布也。</sub>

嗟爾來世，是則是效。<sub>尙書曰：予恐來世。班固刑法志述曰：五刑之作，是則是效。</sub>

[^58.3.1]: 考異：郭有道碑文：茶陵本此上有「碑文上」三字，另為一行，是也。袁本亦脫。

[^58.3.2]: 考異：注「魯人有儀公潛者」：案：「儀公」當作「公儀」。各本皆倒。此所引公儀第九文也。

[^58.3.3]: 考異：將蹈鴻涯之遐迹：案：「鴻」當作「洪」，注引西京賦、神仙傳皆是「洪」字，可證。袁、茶陵二本所載五臣翰注字作「鴻」，蓋各本亂之而失著校語。又案：蔡中郎集亦作「洪」。

[^58.3.4]: 考異：注「由以告巢父焉」：袁本、茶陵本無「巢父焉」三字。

[^58.3.5]: 考異：注「毛詩曰顯顯令問」：案：「曰」下當有「令問令望出師頌曰」八字。各本皆脫。陳改「毛詩」二字作「史孝山出師頌」六字，未是也。

[^58.3.6]: 考異：注「君其試之」：袁本、茶陵本無此四字。

[^58.3.7]: 考異：注「尙書祖乙曰」：案：「乙」當作「己」。各本皆偽。

## 陳太丘碑文

<sub>并序</sub>

> 蔡伯喈

先生諱寔，字仲弓，潁川許人也。<sub>范曄後漢書曰：寔，潁川許人。漢書：潁川郡有許縣。魏志曰：文帝黃初二年，改許縣為許昌縣。然蔡邕之時，惟有許縣，或云許昌，非也。</sub>

含元精之和，應期運之數。<sub>易通卦驗曰：大皇之先興，耀含元精。論衡曰：天稟元氣，人受元精。孟子謂充虞曰「五百年必有王者興，其間必有名世者。由周而來，七百有餘歲矣。當今之世，舍我而誰？」</sub>

兼資九德，摠脩百行。<sub>尙書：皋陶曰「都亦行有九德。」禹曰「何？」皋陶曰「寬而栗，柔而立，愿而恭，亂而敬，擾而毅，直而溫，簡而廉，剛而塞，強而義。」孔臧與從弟書曰：學者，所以飾百行也。</sub>

於鄉黨則恂恂焉，彬彬焉，善誘善導，仁而愛人，<sub>論語曰：孔子於鄉黨，恂恂如也。又曰：文質彬彬，然後君子。善誘，已見上文。論語曰：樊遲問仁。子曰「愛人。」</sub>

使夫少長咸安懷之。<sub>論語曰：老者安之，少者懷之。</sub>

其為道也，用行舍藏，進退可度，<sub>論語：子謂顏淵曰「用之則行，舍之則藏。」孝經曰：進退可度。</sub>

不徼訐以干時，不遷貳以臨下。<sub>論語：子貢曰「惡徼以為智者，惡訐以為直者。」又，哀公問「弟子孰為好學？」孔子對曰「有顏回者好學，不遷怒，不貳過。」</sub>

四為郡功曹，五辟豫州，六辟三府，再辟大將軍，宰聞喜半歲，太丘一年。德務中庸，教敦不肅。<sub>論語：子曰「中庸之為德，其至矣乎！民鮮久矣！」孝經：子曰「其教不肅而成。」</sub>

政以禮成，化行有謐。<sub>左氏傳：晉郤至謂子反曰「政以禮成，民是以息。」爾雅曰：謐，靜也。</sub>

會遭黨事，禁固二十年，樂天知命，澹然自逸。<sub>周易曰：樂天知命故不憂。莊子曰：澹然無極，眾美從之，此天地之道，聖人之德也。毛詩曰：我不敢傚，我友自逸。</sub>

交不諂上，愛不瀆下。<sub>周易曰：君子上交不諂，下交不瀆。</sub>

見機而作，不俟終日。<sub>周易曰：君子見機而作，不俟終日。</sub>

及文書赦宥，時年已七十，遂隱丘山，懸車告老，<sub>漢書曰：薛廣德乞骸骨，賜安車駟馬。懸其車傳子孫。左氏傳曰：晉韓獻子告老。*杜預曰：告老，致仕者也。*</sub>

四門備禮，閑心靜居。<sub>尙書曰：賓于四門，四門穆穆。</sub>

大將軍何公，司徒袁公，<sub>范曄後漢書：大將軍何進，司徒袁隗遣人敦寔，欲特授以不次之位，寔謝使者。</sub>

前後招辟，使人曉喻，云欲特表，便可入踐常伯，超補三事，<sub>應劭漢官儀曰：侍中，周官號曰常伯，選於諸伯，言其道德可常尊也。環濟要略曰：侍中，古官。或曰：風后為黃帝侍中，周時號曰常伯，秦始復故。三事，已見上文。</sub>

紆佩金紫，光國垂勳。<sub>漢書曰：大司徒大司馬大司空皆金印紫綬。</sub>

先生曰「絕望已久，飾巾待期而已。」皆遂不至。<sub>列子：林類曰「吾老無妻子，死期將至。」</sub>

弘農楊公，東海陳公，<sub>范曄後漢書曰：太尉楊賜，司徒陳耽，每拜公卿，群寮畢賀，賜等常歎寔大位未登，愧於先之也。</sub>

每在袞職，群寮賀之，<sub>~~袞職，謂三公也。~~[^58.4.1]周禮曰：三公自袞冕而下。</sub>

皆舉手曰「潁川陳君，絕世超倫，大位未躋，<sub>方言曰：躋，登也。</sub>

慚於~~臧~~文仲竊位之負[^58.4.2]。」<sub>論語曰：臧文仲其竊位者歟？知柳下惠之賢而不與立也。</sub>

故時人高其德，重乎公相之位也。年八十有三，中平三年<sub>范曄後漢書：中平，靈帝年號也。</sub>

八月丙午，遭疾而終。臨沒顧命，留葬所卒，<sub>孔安國尙書傳曰：臨終之命曰顧命。</sub>

時服素棺，槨財周襯，喪事惟約，用過乎儉。<sub>周易曰：用過乎儉。</sub>

群公百寮，莫不咨嗟；巖藪知名，失聲揮涕。<sub>禮記曰：內人行哭失聲。家語曰：公父文伯卒，敬姜曰「無揮涕。」*王肅曰：揮涕，涕流以手揮之也。*</sub>

大將軍弔祠，錫以嘉謚，<sub>范曄後漢書曰：何進遣使弔祭。</sub>

曰「徵士陳君，稟嶽瀆之精，苞靈曜之純。<sub>孝經援神契曰：五嶽之精雄聖，四瀆之精仁明[^58.4.3]。又鉤命決曰：五嶽吐精。*宋均曰：吐精，生聖人也。靈曜，謂天也。*尙書緯有考靈曜。</sub>

天不憖遺老，俾屏我王，<sub>左氏傳：孔丘卒，公誄之曰「昊天不弔，不憖遺一老，俾屏予一人以在位。」</sub>

梁崩哲萎，于時靡憲。<sub>禮記曰：孔子早作，負手曳杖，逍遙於門，歌曰「泰山其頹乎！梁木其壞乎！」</sub>

搢紳儒林，論德謀迹，謚曰文範先生。」<sub>漢書有儒林傳。</sub>

傳曰「郁郁乎文哉。」<sub>論語文也。</sub>

書曰「洪範九疇，彝倫攸敘。」<sub>尙書：箕子謂武王曰「天乃錫禹洪範九疇，彝倫攸敘。」</sub>

文為德表，範為士則，存誨沒號，不亦宜乎！三公遣令史祭以中牢。刺史敬弔。太守南陽曹府君命官作誄曰「赫矣陳君，命世是生。<sub>廣雅曰：命，名也。李陵書曰：信命世之才。</sub>

含光醇德，為士作程。<sub>孔安國尙書傳曰：醇，粹也。毛萇詩傳曰：程，法也。</sub>

資始既正，守終又令。<sub>周易曰：萬物資始。史記：祭公謀父曰「犬戎率舊德而守終純固。」</sub>

奉禮終沒，休矣清聲！遣官屬掾~~吏~~史[^58.4.4]，前後赴會，刊石作銘。府丞與比縣會葬。荀慈明韓元長等五百餘人，<sub>范曄後漢書曰：荀爽，字慈明，獻帝拜為司空。又曰：韓融，字元長，獻帝初，官至太僕。</sub>

緦麻設位，哀以送之。<sub>喪服傳曰：緦麻十五升布。*鄭玄曰：謂之緦者，縷細如絲也，音思。*孝經曰：哀以送之。</sub>

遠近會葬，千人已上。河南尹种府君臨郡，<sub>謝承後漢書曰：劉翊，潁川人。河南尹种拂嘗來臨郡，翊為主簿迎之。到官，深敬待之。然种府君即拂也。</sub>

追歎功德，述錄高行，以為遠近鮮能及之，重~~`直用`~~部大掾[^58.4.5]，以時成銘[^58.4.6]。<sub>重，直用切。</sub>

斯可謂存榮沒哀，死而不朽者已。<sub>論語：子貢曰「夫子其生也榮，其死也哀。」不朽，已見上文。</sub>

乃作銘曰：

峨峨崇嶽，吐符降神；<sub>上林賦曰：南山峨峨。毛詩曰：維嶽降神，生甫及申。</sub>

於皇先生，抱寶懷珍。如何昊穹，既喪斯文。<sub>論語：子曰「文王既沒，文不在茲乎！天之將喪斯文也，後死者不得與於斯文也。」</sub>

微言圮絕，來者曷聞。<sub>微言，已見上文。幽通賦曰：將圮絕而罔階。論語曰：焉知來者之不如今也。</sub>

交交黃鳥，爰集于棘。<sub>毛詩國風文。喻仕於亂時也。</sub>

命不可贖，哀何有極！<sub>毛詩曰：如可贖兮，人百其身。</sub>

[^58.4.1]: 考異：注「袞職謂三公也」：袁本無此六字，是也。茶陵本有，其此節注與五臣錯互而誤衍。

[^58.4.2]: 考異：慚於臧文竊位之負：袁本、茶陵本「臧文」作「文仲」。案：此無以考之，集亦作「文仲」。

[^58.4.3]: 考異：注「孝經援神契曰」下至「仁明」：此十八字袁本、茶陵本無。案：因已見五臣而節去，尤添，是也。

[^58.4.4]: 考異：遣官屬掾吏：何校「吏」改「史」，是也。各本皆傳寫偽。集亦作「吏」，偽與此同。

[^58.4.5]: 考異：注「直用」：袁本、茶陵本作「重直用切」四字，在正文「以成時銘」下，是也。

[^58.4.6]: 考異：以時成銘：袁本、茶陵本「時成」作「成時」。案：此無以考之也，集亦作「成時」。

## 褚淵碑文

<sub>并序</sub>

> 王仲寶<sub>蕭子顯齊書曰：王儉，字仲寶，琅邪人。幼專心篤學，手不釋卷。為中書監，薨。</sub>

夫太上有立德，其次有立功，此之謂不朽。<sub>左氏傳曰：穆叔如晉，范宣子逆之，問焉，曰「古人有言曰，死而不朽，何謂也？」穆叔對曰「豹聞之，太上有立德，其次有立功，其次有立言，雖久不廢，此之謂不朽也。」</sub>

所以子產云亡，宣尼泣其遺愛；<sub>左氏傳曰：子產卒，仲尼聞之出涕，曰「古之遺愛也。」毛詩曰：人之云亡。</sub>

隨武既沒，趙文懷其餘風。於文簡公見之矣。<sub>禮記曰：趙文子與叔譽觀乎九原，文子曰「死者如可作也，吾誰與歸？」叔譽曰「其陽處父乎！」文子曰「我則隨武子乎！利君不忘其身，謀身不遺其友。」*鄭玄曰：武子，士會也，食邑於隨。*蔡邕郭林宗碑曰：先生既沒。魏志：太祖曰「孤到此州，嘉其餘風也。」</sub>

公諱淵，字彥回，河南陽翟人也。微子以至仁開基，宋段以功高命氏。<sub>史記曰：微子開者，殷帝乙之首子，紂之庶兄。武王崩，成王幼，武庚作亂，成王命誅武庚，乃命微子開代殷，國於宋。微子以故而仁賢，及代武庚，故殷餘民甚欣戴之而愛焉。左氏傳曰：魯季武子如宋，褚師段逆之。*杜預曰：段，共公子子石也；褚師，官也。*命氏，已見上文。</sub>

爰逮兩漢，儒雅繼及；<sub>漢書曰：褚大通五經，為博士。謝承後漢書曰：褚禧，字叔齊，陳留尉氏人，博聞廣見，聰明智達也。</sub>

魏晉以降，奕世重暉。乃祖太傅元穆公，<sub>魏代褚氏未聞。晉中興書曰：褚裒，字季野，侍中、衛將軍，薨，贈太傅元穆侯。</sub>

德合當時，行比州壤。<sub>魏書曰：陳寔德冠當時。莊子曰：行比一鄉。</sub>

深識臧否，不以毀譽形言；<sub>王命論曰：淵然深識。毛詩曰：於~~予~~乎小子[^58.5.1]，未知臧否。論語曰：吾之於人，誰毀誰譽？如有所譽者，其有所試矣。毛詩序曰：情動於中，而形於言。</sub>

亮采王室，每懷沖虛之道。<sub>尙書曰：亮采惠疇。老子曰：大滿若沖。字林曰：沖猶虛也。</sub>

可謂婉而成章，志而晦者矣。<sub>左氏傳：君子曰「春秋之稱，微而顯，志而晦，婉而成章。」</sub>

自茲厥後，無替前規，建官惟賢，軒冕相襲。<sub>尙書曰：建官惟賢。管子曰：先王制軒冕，足以著貴賤。劉歆移太常博士曰：聖帝明王，累起相襲。</sub>

公稟川嶽之靈暉，含珪璋而挺曜，<sub>川嶽之靈，已見上文。禮記曰：珪璋特達。廣雅曰：挺，出也。</sub>

和順內凝。英華外發。<sub>禮記曰：和順積中，而英華外發。</sub>

神茂初學，業隆弱冠。<sub>弱冠，已見上文。</sub>

是以仁經義緯，敦穆於閨庭；<sub>張協白鳩頌曰：經仁緯義。王隱晉書曰：氾勝之穆敦九族。蔡邕何休碑曰：孝友盡於閨庭。</sub>

金聲玉振，寥亮於區寓。<sub>金聲玉振，已見上文。鄭玄禮記注曰：振猶動也。東京賦曰：區寓乂寧。</sub>

孝敬淳深，率由斯至；<sub>毛詩序曰：成孝敬。袁宏竹林名士傳曰：山濤淳深慎嘿。尙書曰：率由典常。</sub>

盡歡朝夕，人無間言。<sub>禮記：孔子曰「啜菽飲水盡其歡，斯之謂孝。」論語：子曰「孝哉閔子騫，人不間於其父母昆弟之言。」</sub>

逍遙乎文雅之囿，翱翔乎禮樂之場。<sub>劇秦美新曰：逍遙乎文雅之囿，翱翔乎禮樂之場。</sub>

風儀與秋月齊明，音徽與春雲等潤。<sub>音徽，即徽音也。毛詩曰：太姒嗣徽音。</sub>

韻宇弘深，喜慍莫見其際；<sub>晉中興書曰：衛玠終身不見其慍喜。袁宏竹林名士傳曰：山濤莫見其際。</sub>

心明通亮，用~~人~~言必由於己[^58.5.2]。<sub>王命論曰：見善如不及，用人如用己。</sub>

汪汪焉，洋洋焉，可謂澄之不清，撓之不濁。<sub>范曄後漢書曰：郭林宗少遊汝南，先過袁~~宏~~閎[^58.5.3]，不宿而退；往從黃憲，累日方還。或問林宗，林宗曰「奉高之器，譬諸~~汎~~氿濫[^58.5.4]，雖清而易挹。叔度汪汪若萬頃之陂，澄之不清，撓之不濁，不可量也。」</sub>

袁陽源才氣高奇，綜覈精裁；<sub>沈約宋書曰：袁淑，字陽源，少有風氣，還尙書吏部郎。臧榮緒晉書曰：呂安才氣高奇。又曰：荀顗綜覈名實，風俗澄一。范曄後漢書：書~~左~~佐朱零曰[^58.5.5]「范滂精裁，猶以利刃斷腐朽。」</sub>

宋文帝端明臨朝，鑒賞無昧。<sub>鶡冠子曰：所謂命者，靡不在君也；君也者，端神明者也；神明者，以人為本者也。班固成帝贊曰：臨朝淵默。</sub>

袁既延譽於遐邇，文亦定婚於皇家。<sub>國語曰：使張老延君譽于四方。蔡邕述行賦曰：皇家赫而天居。</sub>

選尚餘姚公主，拜駙馬都尉。<sub>蕭子顯齊書曰：淵少有世譽，復尚公主。</sub>

漢結叔高，晉姻武子，方斯蔑如也。<sub>三輔決錄曰：平陵竇叔高以經術稱。摯虞曰：叔高名玄，以明經為郡上計吏。朝會數百人，叔高儀狀絕眾，天子異其貌，以公主妻之。出朝，同輩嘲笑焉。叔高時以自有妻，不敢以聞，方欲迎妻與決，未發，而詔叔高就第成婚。王隱晉書曰：王武子少知名，有俊才，尚武帝姊常山公主。毛萇詩傳曰：蔑，無也。</sub>

釋褐著作佐郎，轉太子舍人。濯纓登朝，冠冕當世；<sub>楚辭曰：滄浪之水清，可以濯我纓。晉中興書：庾冰疏曰「臣因循家寵，冠冕當世。」</sub>

升降兩宮，實惟時寶。<sub>陸機謝內史表曰：官成兩宮。尙書曰：所寶惟賢。</sub>

具瞻之範既著，台衡之望斯集。<sub>毛詩曰：赫赫師尹，民具爾瞻。春秋漢含孳曰：三公在天法三能。台與能同。毛詩曰：實惟阿衡，左右商王。</sub>

出參太宰軍事，入為太子洗馬，俄遷秘書丞。贊道槐庭，司文天閣；<sub>周禮曰：面三槐，三公位焉。晉令曰：秘書郎掌三閣經書。三輔故事曰：天祿閣在大殿北，以藏秘書。</sub>

光昭諸侯，風流籍甚。<sub>韓詩外傳曰：為人君者，則願以為臣，名昭諸侯，天下願焉。習鑿齒晉陽秋曰：王夷甫、樂廣俱宅心事外，言風流者，稱王樂焉。漢書曰：陸賈遊漢庭公卿間，名聲籍甚。</sub>

以父憂去職，<sub>蕭子顯齊書曰：淵父湛之，驃騎將軍。</sub>

喪過乎哀，幾將毀滅。<sub>周易曰：喪過乎哀。孝經曰：毀不滅性。</sub>

有識留感，行路傷情。<sub>桓譚新論：雍門周說孟嘗君曰「有識之士莫不為足下寒心酸鼻。」論衡曰：行路之人，皆能論之。家語曰：子游見行路之人云「魯司鐸火」。</sub>

服闋，除中書侍郎。<sub>鄭玄禮記注曰[^58.5.6]：闋，終也。</sub>

王言如絲，其出如綸。<sub>禮記曰：王言如絲，其出如綸。</sub>

恪居官次，智效惟穆。<sub>左氏傳曰：閔子~~騫~~馬曰[^58.5.7]「敬恭朝夕，恪居官次。」莊子曰：智效一官。</sub>

于時新安王寵冠列蕃，越敷邦教，毗佐之選，妙盡國華。<sub>沈約宋書曰：始平孝敬王子鸞，字孝羽，孝武帝第八子也，初封新安王。母殷叔儀，寵傾後宮，子鸞愛冠諸子，凡為上所盼遇者，莫不入子鸞府國。子鸞兼司徒，進號撫軍將軍。尙書曰：司徒掌邦教，敷五典。國語：季文子曰「吾以德榮為國華。」*韋昭曰：以德榮顯者，可以為國之光華也。*</sub>

出為司徒右長史，轉尙書吏部郎。執銓以平，<sub>韋昭漢書注曰：銓，稱錘。聲類曰：銓，所以稱物。晉起居注曰：太康四年，詔曰「選曹銓管人材。」</sub>

御煩以簡，裴楷清通，王戎簡要，復存於茲。<sub>臧榮緒晉書曰：裴楷，字叔則，河東人也，為尙書郎。吏部郎闕，太祖問其人於鍾會，會曰「裴楷清通，王戎簡要，皆其選也。」是以楷為吏部郎。</sub>

泰始之初，入為侍中。<sub>裴子野宋略曰：壽寂之前刃少帝，延湘東王升御坐，立為明帝。又曰：明皇帝年號泰始。</sub>

曾不移朔，遷吏部尙書。是時天步初夷，王途尚阻，<sub>天步初夷，謂弒少帝也。裴子野宋略曰：江州刺史晉安王子勛作亂。蕭子顯齊書曰：建安王休仁南討賊，屯鵲尾洲，遣淵詣軍，選將帥以下勳階。毛詩曰：天步艱難。蔡邕劉寬碑曰：統艾三軍，以清王塗。答賓戲曰：王途蕪穢，周失其馭。</sub>

元戎啟行，衣冠未緝。<sub>元戎啟行，謂建安出征也。毛詩曰：元戎十乘，以先啟行。衣冠，謂朝士也。范曄後漢書：霍諝奏記曰「宋光衣冠子孫。」爾雅曰：輯，和也。緝與輯同。</sub>

內贊謀謨，外康流品。<sub>東觀漢記：世祖策曰「前將軍鄧禹與朕謀謨帷幄。」李重集曰：為選部尙書，其箴曰「銓管人流，品藻清濁。」</sub>

制勝既遠，涇渭斯明。<sub>孫子兵法曰：水因地而制行，兵因敵而制勝。孫綽子曰：或問雅俗，曰「涇渭殊流，雅鄭異調。」</sub>

賞不失勞，舉無失德。<sub>左氏傳：隨武子曰「楚君舉不失德，賞不失勞。」</sub>

績簡帝心，聲敷物聽。<sub>崔駰武賦曰：假皇天乎簡帝心。尙書大傳曰：文王施政而物皆聽。</sub>

事寧，領太子右衛率，固讓不拜。尋領驍騎將軍。以帷幄之功，膺庸祗之秩，<sub>帷幄，已見上文。尙書：王曰「惟乃文考，庸庸祗祗，威威顯民。」*孔安國曰：用可用，敬可敬。*</sub>

封雩都縣開國伯，食邑五百戶。<sub>漢書：~~有~~豫章郡有雩都縣[^58.5.8]。</sub>

既秉辭梁之分[^58.5.9]，又懷寢丘之志，<sub>國語曰：惠王以梁予魯陽文子，辭曰「梁險而在遠，懼子孫之有貳者。縱臣而得全其首領以沒，懼子孫之以梁乏臣之祀也。」乃與魯陽。*賈逵曰：惠王，楚昭王子。梁，楚北境。魯陽文子，楚平王之孫，司馬子期之子魯陽公。*列子曰：孫叔敖疾，將死，戒其子曰「王亟封我矣，吾不受也。我死，王則封汝，汝必無受利地。楚越之間有寢丘者，此地不利而名甚惡，楚人鬼~~之~~而越人~~機~~禨~~之~~[^58.5.10]，可長有者惟此也。」孫叔敖死，王果以美地封其子，辭而不受，請寢丘，與之，至今不失。</sub>

所受田邑，不盈百井。<sub>周禮曰：畝百為夫，夫三為屋，屋三為井。漢書曰：井方一里。</sub>

久之，重為侍中，領右衛將軍。盡規獻替，均山甫之庸；<sub>國語：召康公曰「天子聽政，近臣盡規。」又，史黯謂趙簡子曰「夫事君者，諫過而~~後~~賞善[^58.5.11]，薦可而替否，獻能而進賢。」毛詩曰：袞職有闕，惟仲山甫補之。</sub>

緝熙王旅，兼方叔之望。<sub>毛詩曰：維清緝熙，文王之典。又曰：王旅嘽嘽，如飛如翰。又曰：方叔蒞止，其車三千。</sub>

丹~~陽~~楊京輔[^58.5.12]，遠近攸則；<sub>漢書曰：右內史武帝更名京兆尹，左內史更名左馮翊，主爵中都尉更名右扶風，是為三輔。又百官表有京輔都尉。毛詩曰：商邑翼翼，四方之極。*鄭玄曰：商邑之禮俗翼翼然可則效，乃四方之中正也。*</sub>

吳興襟帶，實惟股肱；<sub>李尤~~有~~函谷關銘曰[^58.5.13]：襟帶咽喉。漢書曰：季布為河東守，上召布曰「河東吾股肱郡，故時召君耳。」</sub>

頻作二守，並加蟬冕。<sub>蕭子顯齊書曰：尋遷散騎常侍，丹陽尹；出為吳興太守，常侍如故。蔡邕獨斷曰：侍中、中常侍加貂附蟬。</sub>

政以禮成，民是以息。<sub>左氏傳郤至之辭，已見上文。</sub>

明皇不豫，儲后幼沖，<sub>沈約宋書曰：太宗明皇帝諱彧。又曰：後廢帝昱字德融，明帝長子也。泰始七年，立為皇太子。太宗崩，太子即位。尙書曰：武王有疾弗豫。謝承後漢書曰：孝靈帝崩，皇太子即位，主上幼沖。</sub>

貽厥之寄，允屬時望。<sub>毛詩曰：貽厥孫謀，以燕翼子。</sub>

徵為吏部尙書：領衛尉，固讓不拜。改授尙書右僕射。端流平衡，外寬內直。<sub>賈子曰：視有四則，朝廷之視，端流平衡。韓詩外傳曰：外寬內直，蘧伯玉之行也。</sub>

弘二八之高謩，宣由庚而垂詠。<sub>二八，八元八愷也。毛詩序曰：由庚，萬物得由其道也。</sub>

太宗即世，遺命以公為散騎常侍、中書令、護軍將軍。送往事居，忠貞允亮。<sub>~~太宗，明帝。~~[^58.5.14]左傳：荀息謂晉獻公曰「公家之利，知無不為，忠也；送往事居，耦俱無猜，貞也。」</sub>

秉國之均，四方是維。<sub>毛詩小雅文也。</sub>

百官象物而動，軍政不戒而備。<sub>左氏傳曰：隨武子曰「蒍敖為太宰，百官象物而動，軍政不戒而備。」</sub>

公之登太階而尹天下，君子以為美談，<sub>孔融張儉碑曰：惜乎不登太階以尹天下，致皇代於隆熙。公羊傳曰：魯人至今以為美談。</sub>

亦猶孟軻致欣於樂正，羊職悅賞於士伯者也。<sub>孟~~軻~~子曰[^58.5.15]：魯欲使樂正子為政，孟子喜而不寐。公孫丑曰「奚喜？」曰「其為人也好善。」*劉熙曰：樂正，姓也；子，通稱也。名克。*左氏傳曰：晉侯賞桓子狄臣千室，亦賞士伯以瓜衍之縣。羊舌職悅之，以為當也。</sub>

丁所生母憂，謝職。毀疾之重，因心則至。<sub>蕭子顯齊書曰：淵遭庶母郭氏喪，葬畢，起為中軍將軍，本官如故。毛詩曰：因心則友。</sub>

朝議以有為為之，魯侯垂式；<sub>禮記：子夏問曰「三年之喪卒哭，金革之事無避也。禮歟？」孔子曰「吾聞諸老聃曰『昔有魯公伯禽[^58.5.16]，有為為之。』今以三年之喪從利者，吾弗知也。」</sub>

存公忘私，方進明準。<sub>漢書曰：翟方進，字子威，汝南人也，為丞相。及母既終，葬，三十六日除服，起視事，以為身備漢相，不敢踰國家之制也。</sub>

爰降詔書，敦還攝任。固請移歲，表奏相望。事不我與，屈己弘化。<sub>沈約宋書曰：褚淵以母憂去職，詔攝本任。爾雅曰：敦，勉也。嵇康幽憤詩曰：時不我與。荀悅申鑒曰：聖王屈己以申天下之樂。尙書曰：三孤貳公弘化。</sub>

屬值三季在辰，戚蕃內侮；<sub>國語：郭偃曰「三季王之亡也，宜哉！」*韋昭曰：三季，桀紂幽王也。*潘元茂九錫文曰：稱兵內侮。</sub>

桂陽失圖，窺窬神器。<sub>沈約宋書曰：桂陽王休範，文帝子也，封為桂陽王，後為江州刺史。及太宗晏駕，主幼時屯，遂舉兵反。休範已至新林，朝廷震動。平南將軍齊王出次新亭，中軍將軍褚淵入衛殿省。休範自於新林步上，越騎校尉張苟兒直前斬休範首持還。休範自新林分遣同黨杜墨蠡等，直入朱雀門。休範雖死，不相知聞。墨蠡至杜姥宅，宮省怖擾。於是城內分遣諸軍東西奮擊，諸賊一時奔散，斬墨蠡等。劉琨勸進表曰：狡寇窺窬。左氏傳：師服曰「民服其上，下無覬覦。」*杜預曰：下不冀望上位也。*窬與覦同。</sub>

鼓棹則滄波振蕩，建旗則日月蔽虧。<sub>湛方生詩曰：鼓棹行遊矚。吳都賦曰：振蕩汪流。曹子建責躬詩曰：建旗東岳。子虛賦曰：岑崟參差，日月蔽虧。</sub>

出江派而風翔，入京師而雷動。<sub>典引曰：仁風翔于海表。曹植任城王誄曰：矯矯元戎，雷動雲徂。楚辭曰：雷動電發。</sub>

鳴控弦於宗稷，流鋒鏃於象魏。<sub>班固漢書李廣述曰：控弦貫石，威動北鄰。宗，宗社也。蔡邕獨斷曰：天子立宗社曰泰。社稷，宗社之稷。周禮曰：太宰縣治象之法于象魏。五等論曰：鋒鏑流乎綘闕。</sub>

雖英宰臨戎，元渠時殄；<sub>英宰，謂齊王也。元渠，謂休範也。晉中興書：穆帝詔曰「實賴英宰淵謀。」尙書曰：殲厥渠魁。</sub>

而餘黨寔繁，宮廟憂逼。<sub>餘黨，謂杜墨蠡也。</sub>

公乃摠熊羆之士，不貳心之臣[^58.5.17]，<sub>尙書曰：先君文武，則亦有熊羆之士，不貳心之臣。</sub>

戮力盡規，克寧禍亂。<sub>國語曰：戮力一心。*賈逵曰：戮力，并力也。*盡規，已見上文。</sub>

康國祚於綴旒，拯王維於已墜。<sub>公羊傳曰：君若贅旒。然贅猶綴也。*何休曰：旒，旗旒也。*</sub>

誠由太祖之威風，抑亦仁公之翼佐。<sub>太祖，齊王也。</sub>

可謂德刑詳，禮義信，戰之器也。<sub>左氏傳曰：楚子救鄭，軍過申，子反入見申叔時曰「師其何如？」對曰「德刑詳，禮義信，戰之器也。」*杜預曰：器猶用也。*</sub>

以靜難之功，進爵為侯，兼授尙書令、中軍將軍，給班劍二十人。功成弗有，固秉撝挹。<sub>老子曰：功成而弗居。周易曰：無不利撝謙。韓詩外傳曰：孔子曰「持滿之道，挹而損之。」晉起居注：安帝詔曰「灑落成勳，固秉謙挹。」</sub>

改授侍中、中書監，護軍如故。又以居母艱去官。<sub>蕭子顯齊書曰：淵後嫡母吳郡公主薨，毀瘠如初。</sub>

雖事緣義感，而情均天屬。<sub>莊子曰：桑雩謂孔子曰「子獨不聞假人之亡與？林回棄千金之璧，負赤子而趣，何與？」林回曰『彼以利合，此以天屬者也。』」*司馬彪曰：假，國名也。屬，連也。*</sub>

顏丁之合禮，二連之善喪，亦曷以踰！<sub>禮記曰：顏丁善居喪，始死，皇皇焉如有求而弗得；及殯，望望焉如有從而弗及。*鄭玄曰：顏丁，魯人也，居喪合禮。*禮記：孔子曰「少連、大連善居喪，三日不怠，三月不解。」</sub>

天厭宋德，水運告謝。<sub>左氏傳：鄭伯曰「天而既厭周德矣。」水運，宋也。射雉賦曰：青陽告謝。王逸楚辭注曰：謝，去也。</sub>

嗣~~王~~主荒怠於天位[^58.5.18]，<sub>沈約宋書曰：後廢帝，明帝長子，諱昱，即位，淫亂。尙書曰：商王受荒怠弗敬。又伊尹曰「天位艱哉！」</sub>

彊臣憑陵於荊楚。<sub>沈約宋書曰：荊州刺史沈攸之便有異志。左氏傳：鄭王子伯駢曰「今楚憑陵我城郭。」</sub>

廢昏繼統之功，龕亂寧民之德，<sub>廢昏，謂廢帝為蒼梧王也。繼統，謂立順帝也。蕭子顯齊書曰：蒼梧暴虐稍甚。及廢，群公集議，袁粲，劉秉既不受，淵曰「非蕭公無以了此。」手取筆授太祖。太祖曰「相與不肯，我安得辭？」事乃定。順帝立，~~檄~~移太常曰[^58.5.19]「繼統揚業。」墨子曰：夏桀時，天乃命湯於鑣宮，有神來告曰「夏德大亂，往攻之，予必使汝大戡之。」崔寔正論曰：及其出也，足以濟世寧民也。</sub>

公實仰贊宏規，參聞神筭。<sub>潘岳賈充誄曰：使夫疑廟定於神筭。</sub>

雖無受脤出車之庸，亦有甘寢秉羽之績。<sub>左氏傳：劉子曰「國之大事，在祀與戎；祀有執膰，戎有受脤。」毛詩曰：我出我車，于彼牧矣。莊子：仲尼謂楚王曰「孫叔敖甘寢秉羽而郢人投兵。」慎子注曰：甘寢，安寢也。</sub>

乃作司空，山川攸序；<sub>禮記曰：司空執度，度地居民。山川，沮澤也。</sub>

兼授衛軍，戎政輯睦。<sub>牽秀皇甫陶碑曰：帝命既允，戎政以閑。左氏傳：隨武子曰「楚卒乘輯睦，事不奸矣。」</sub>

既而齊德龍興，順皇高禪。<sub>沈約宋書曰：順帝諱准，字仲謨，明帝第三子。廢帝殞，奉迎入居朝堂。即位後，四年，禪位于齊，帝遜位于東邸。孔安國尙書序曰：漢室龍興。</sub>

深達先天之運，匡贊奉時之業。<sub>周易曰：大人者，與天地合其德，先天而天弗違，後天而奉天時。</sub>

弼諧允正，徽猷弘遠，<sub>尙書曰：允迪厥德，謨明弼諧。毛詩曰：君子有徽猷[^58.5.20]，小人與屬。</sub>

樹之風聲，著之話言，<sub>左氏傳：君子曰「古之王者，並建聖哲，樹之風聲，著之話言。」</sub>

亦猶稷契之臣虞夏，荀裴之奉魏晉。<sub>魏志曰：太祖封荀攸亭侯，轉為中軍師。魏國初建，為尙書令。臧榮緒晉書曰：裴秀，字季彥，河東人也。常道鄉公立，與議定策，遷尙書僕射。及世祖受禪，進左光祿大夫。</sub>

自非坦懷至公，永鑒崇替，<sub>國語：藍尹斖謂子西曰「吾聞君子惟獨居思念前世之崇替，於是乎有歎。」*韋昭曰：崇，終也；替，廢也。*</sub>

孰能光輔五君，寅亮二代者哉！<sub>左氏傳曰：楚屈建語康王晉范會之德。康王曰「神人無怨，宜夫子之光輔五君，以為諸侯主也。」五君：宋文明順、齊高武。然此武猶未立，蓋終言之。寅亮，已見班孟堅封燕然山銘。</sub>

大啟南康，爰登中鉉；時膺土宇，固辭邦教。<sub>蕭子顯齊書曰：建元元年，進位司徒，侍中、中書監如故，改封南康郡公，邑三千戶。淵固讓司徒。毛詩曰：大啟爾宇。*毛萇曰：宇，居也。*東京賦曰：廣啟土宇。周易曰：鼎金鉉。*鄭玄曰：金鉉，喻明道能舉君之官職也。*鄭玄尙書注曰：鼎，三公象也。</sub>

今之尙書令，古之冢宰，<sub>蕭子顯齊書曰：淵尋加尙書令，本官如故。周禮曰：乃立天官冢宰而掌邦治。*鄭玄曰：爾雅曰：冢，大也。冢宰，大宰。*</sub>

雖秩輕於袞司，而任隆於百辟。<sub>袞司，三公也。毛詩曰：百辟其刑之。</sub>

暫遂沖旨，改授朝端。<sub>晉起居注~~曰~~：安帝詔曰[^58.5.21]「若不少順沖旨，降損盛制。」晉中興書：謝石上疏曰「尸素朝端，忽焉五載。」</sub>

邇無異言，遠無異望。<sub>劉琨勸進表曰：是以邇無異言，遠無異望。</sub>

帝嘉茂庸，重申前冊。執五禮以正民，簡八刑而罕用。<sub>蕭子顯齊書曰：二年，重申前命為司徒。周禮曰：掌邦禮以佐王和邦國。*鄭玄曰：禮謂典禮五：吉凶軍賓嘉也。*孔安國尙書傳曰：簡，略也。周禮：大司徒職曰以八刑糾萬民，一曰不孝之刑，二曰不義之刑，三曰不姻之刑，四曰不悌之刑，五曰不任之刑，六曰不恤之刑，七曰造言之刑，八曰亂民之刑。姻音因[^58.5.22]。</sub>

故能騁績康衢，延慈哲后。<sub>登樓賦曰：假高衢而騁力。鄧耽郊祀賦曰：伊皇母以延慈。</sub>

義在資敬，情同布衣；<sub>孝經曰：資於事父以事君而敬同。晉中興書：庾亮上疏曰「先帝謬顧，情同布衣。」</sub>

出陪鑾躅，入奉帷殿。仰南風之高詠，餐東野之祕寶[^58.5.23]。<sub>家語曰：舜彈五絃之琴，造南風之詩。王隱晉書：庾峻曰「知足如疏廣，~~雖去~~在列位[^58.5.24]而居東野。」東野，未詳。~~又~~一曰，雒書[^58.5.25]零准聽曰：顧命云「天球河圖在東序。」天球，寶器也。河圖~~本~~，命紀也[^58.5.26]，圖帝王終始存亡之期。典引曰：御東序之祕寶。然野當為杼，古序字也。以是圖緯，故曰餐。餐，美也。</sub>

雅議於聽政之晨，披文於宴私之夕。<sub>禮記曰：君日出視朝，退適路寢聽政。王廙思逸民賦曰：左披文以遘話，講六藝之宏敷。毛詩曰：諸父兄弟，備言燕私。</sub>

參以酒德，間以琴心。<sub>~~晉書~~劉~~伶~~靈[^58.5.27]有酒德頌。列仙傳曰：涓子作琴心三篇。</sub>

曖有餘暉，遙然留想。<sub>曖，溫貌。莊子曰：曖然似春，遙然流想，所慮者深也。</sub>

君垂冬日之溫，臣盡秋霜之戒，<sub>言君垂恩有如冬日，而臣戒懼常若秋霜。鄧析子曰：為君者若冬日之陽，夏日之陰。荀悅申鑒曰：主怒如秋霜。</sub>

肅肅焉，穆穆焉。<sub>爾雅曰：穆穆、肅肅，敬也。</sub>

於是見君親之同致，知在三之如一。<sub>國語：武公伐翼，殺哀侯，止欒共子曰「苟無死，吾以見之，令子為上卿。」辭曰「成聞之，人生於三，事之如一。父生之，師教之，君食之。非食不長，非教不智，生之族也，故一事之。惟其所在，則致死矣。」</sub>

太祖升遐，綢繆遺寄。<sub>蕭子顯齊書曰：太祖崩，遺詔以淵錄尙書事。禮記曰：天子崩，告喪曰「天王登遐。」西征賦曰：武皇忽其升遐。</sub>

以侍中、司徒錄尙書事。稟玉几之顧，奉綴衣之禮。<sub>尙書顧命曰：皇后憑玉几，道揚末命。又曰：出綴衣于庭，越翼日，王崩。</sub>

擇皇齊之令典，致聲化於雍熙。<sub>左氏傳：隨武子曰「蒍敖為太宰，擇楚國之令典。」東京賦曰：上下共其雍熙。</sub>

內平外成，實昭舊職。<sub>左氏傳：太史克曰「舜舉八元，布五教於四方，內平外成。」又，展禽曰「桓公糾合諸侯，實昭舊職。」</sub>

增給班劍三十人，<sub>晉公卿禮秩曰：諸公給虎賁~~三~~二十人[^58.5.28]，持劍焉。</sub>

物有其容，徽章斯允。<sub>左氏傳：膳夫屠蒯曰「事有其物，物有其容。」禮記曰：殊徽號。*鄭玄曰：徽，旌旗之名也。*又曰：以為旗章，以別貴賤。*鄭玄曰：章，幟也。*</sub>

位尊而禮卑，居高而思降。自夏徂秋，以疾陳退。朝廷重違謙光之旨，用申超世之尚，<sub>周易曰：謙尊而光，卑而不可踰。晉起居注，安帝詔曰：今權順所請，以申超世之美。</sub>

改授司空，領驃騎大將軍，侍中錄尙書如故。<sub>蕭子顯齊書曰：淵寢疾，上相星連有變，淵憂之，表遜位，乃改受司空，領驃騎將軍，侍中錄尙書如故。</sub>

景命不永，大漸彌留。<sub>蔡邕楊公誄曰：功成化洽，景命有傾。尙書曰：降年有永有不永。又曰：疾大漸惟幾，病日臻，既彌留。</sub>

建元四年八月二十一日薨于私第，春秋四十有八。昔柳莊疾棘，衛君當祭而輟禮；<sub>禮記曰：衛有太史曰柳莊，寢疾，公曰「若疾革，雖當祭必告也。」公再拜稽首請於尸曰「臣有柳莊也，非寡人之臣，社稷之臣。」聞之死，請往。不釋服而往，遂以襚之。</sub>

晏嬰既往，齊君趍車而行哭。<sub>晏子曰：齊景公遊於菑。晏子死，公繁駔而馳[^58.5.29]。自以為遲；下車而趍，知不如車之~~駃~~駛[^58.5.30]，則又乘之。比至國，四下而趍，至則伏尸而哭曰「百姓誰復告我惡邪？」韓詩外傳曰：趍車，馳馬也。</sub>

公之云亡，聖朝震悼於上，群后恇`匡`~~動~~慟於下[^58.5.31]，<sub>鄭玄禮記注曰：恇，恐也。</sub>

豈唯哀纏一國，痛深一主而已哉！<sub>言萬國同戚，豈如柳莊、晏嬰事止一國一主而已哉！李蕭遠運命論曰：區區於一主，歎息於一朝。</sub>

追贈太宰，侍中錄尙書如故，給節羽葆鼓吹班劍為六十人，謚曰文簡，禮也。夫乘德而處，萬物不能害其貞；<sub>莊子曰：夫乘道德而浮遊則不然，無譽無訾，浮遊乎萬物之祖，物物而不物於物，則胡可得而累邪！</sub>

虛己以遊，當世不能擾其度。<sub>莊子曰：方舟而濟於河，有虛舩來觸舟，雖有褊心之人不能怒。人虛己以遊於世，其孰能害之。</sub>

均貴賤於條風，忘榮辱於彼我。<sub>淮南子曰：夫貴賤之於身也，猶條風之時麗也；毀譽之於己，猶蚊䖟之一過也。莊子：肩吾問於孫叔敖曰「子三為令尹而不榮華，三去之而無憂色，何也？」孫叔敖曰「不知其在彼乎，其在我乎？其在彼邪亡乎我，其在我邪亡乎彼，何暇至乎人貴人賤哉！然後可兼善天下，聊以卒歲。」<sub>孟子曰：古之人窮則獨善其身，達則兼善天下者也。家語：孔子歌曰「優哉游哉，聊以卒歲。」</sub>

經始圖終，式免祗悔。<sub>潘岳家風詩曰：經始復圖終，葺宇營丘園。周易曰：無祗悔。</sub>

誰云克備，公實有焉。是以義結君子，惠霑庶類。<sub>國語曰：夏禹能平水土，以品處庶類者也。</sub>

言象所未形，述詠所不盡。<sub>謝慶緒答~~郤~~郗敬輿書曰[^58.5.32]：至理深玄，非言象所喻也。</sub>

故吏某甲等，感逝川之無捨，哀清暉之眇默。<sub>論語：子在川上曰「逝者如斯夫！不捨晝夜。」傅咸贈何劭王濟詩曰：二離揚清暉。眇默，遠貌也。楚辭曰：路眇眇兮默默。</sub>

餐輿誦於丘里，瞻雅詠於京國。<sub>左氏傳曰：子產為政，與人誦之曰「子產若死，其誰嗣之？」</sub>

思衛鼎之垂文，想晉鍾之遺則。<sub>禮記：衛孔悝鼎銘曰「公曰叔舅，予與汝銘，若纂乃考服。」國語：晉悼公曰「昔克路之役，秦來圖敗晉功。魏顆以其身卻退秦師于輔氏，親止杜回。其勳銘于景鍾。」*韋昭曰：景鍾，景公鍾也。*</sub>

方高山而仰止，刊玄石以表德。其辭曰：<sub>毛詩曰：高山仰止。禰衡顏子碑曰：乃刊玄石而旌之。</sub>

辰精感運，昴靈發祥。<sub>爾雅曰：大辰，房心尾也。王逸楚辭注曰：辰星，房星也。春秋元命苞曰：殷紂之時，五星聚房，房者[^58.5.33]，蒼神之精，~~同~~周據而興[^58.5.34]。齊水德，故曰辰精。春秋佐助期曰：漢將蕭何，昂星精，生於豐，通於制度。發祥，已見上文。</sub>

元首惟明，股肱惟良。<sub>言君感辰精而王，故曰惟明；臣感昴宿以生，故曰惟良也[^58.5.35]。尙書大傳曰：元首明哉！股肱良哉！元首，君也；股肱，臣也。</sub>

天鑒~~璿~~琁曜[^58.5.36]，踵武前王。<sub>言君能鑒照琁璣七曜之道，踵武前王而受禪也。毛詩曰：天鑒在下，有命既集。尙書曰：在璿璣玉衡以齊七政。琁與璿同。七政，七曜。楚辭曰：及前王之踵武。</sub>

欽若元輔，體微知章。<sub>言臣能敬順元輔大臣之義，體微知章而匡贊之也。尙書曰：欽若昊天。班固涿邪山文曰：晄晄將軍，大漢元輔。周易曰：君子知微知章。</sub>

永言必孝，因心則友。<sub>毛詩曰：永言孝思，孝思惟則。因心則友，已見上文。</sub>

仁洽兼濟，愛深善誘。<sub>莊子：仲尼謂老聃曰「兼愛無私，此仁之情也。」善誘，已見上文。</sub>

觀海齊量，登嶽均厚。<sub>班彪覽海賦曰：觀滄海於茫茫。海賦曰：爾其大量也。莊子曰：淵淵其若海也。*郭象曰：容恣無量也。*法言曰：登東嶽而知眾山之邐迤。莊子：老聃曰「至人若地之自厚。」家語：齊大夫子與適魯，見孔子曰「乃今而後知泰山之為高，海淵之為大。」</sub>

五臣茲六，八元斯九。<sub>呂氏春秋曰：武王之佐五人。*高誘曰：周公旦、召公奭、太公望、畢公高、蘇公忿生也。*潘岳魯武公誄曰：昂昂公侯，實天誕育；八元斯九，五臣茲六。</sub>

內謨帷幄[^58.5.37]，外曜台階。<sub>帷幄，已見上文。黃帝泰階六符經曰：泰階者，天之三階也。上階為天子，中階為諸侯公卿大夫，下階為元士庶人。漢書音義：三階，三台也。范曄後漢書：郎顗曰「三公上應三台。」</sub>

遠無不肅，邇無不懷。<sub>國語：祭公謀父曰「近無不聽，遠無不服。」阮嗣宗勸晉王牋曰：遠無不服，邇無不肅。</sub>

如風之偃，如樂之諧。<sub>論語曰：草上之風必偃。左氏傳曰：晉侯以樂之半賜魏絳，曰「子教寡人和諸戎狄，以正諸華，八年之中，九合諸侯，如樂之和，無所不諧，請與子樂之。」</sub>

光我帝典，緝彼民黎。<sub>劇秦美新曰：帝典闕而不補。</sub>

率禮蹈謙，諒實身幹。<sub>南都賦曰：率禮無違。周易曰：履道坦坦，幽人貞吉。*王弼曰：履道尚謙而二，以陽處陰，履於謙也。*左氏傳曰：晉侯使郤錡來乞師，將事不敬，孟獻子曰「郤氏其亡乎！禮，身之幹也；敬，身之基也。」</sub>

迹屈朱軒，志隆衡館。<sub>尙書大傳曰：未命為士，不得乘朱軒。衡館，衡門之館也。</sub>

眇眇玄宗，萋萋辭翰。義既川流，文亦霧散。<sub>蔡邕何休碑曰：辭述川流，文章雲浮。孝經鉤命決曰：雲委霧散。</sub>

嵩構云頹，梁陰載缺。<sub>並見上文。</sub>

德猷靡嗣，儀形長遞~~`音逝`~~[^58.5.38]。<sub>德猷，令德徽猷也；儀形，容儀形體也。鄭玄春秋緯注曰：遞，去也；音逝。</sub>

怊悵餘徽，鏘洋遺烈。<sub>楚辭曰：心怊悵以永思。</sub>

久而彌新，用而不竭。<sub>典引曰：扇遺風，播芳烈，久而愈新，用而不竭。</sub>

[^58.5.1]: 考異：注「於予小子」：案：「予」當作「乎」。各本皆偽。

[^58.5.2]: 考異：用人言必由於己：袁本云善有「人」字。茶陵本云五臣無。案：各本所見皆非也。蓋涉注引「用人如用己」而誤衍，非善與五臣有異。何校去「言」字，亦誤。

[^58.5.3]: 考異：注「先過袁宏」：袁本、茶陵本「宏」作「閎」，是也。

[^58.5.4]: 考異：注「譬諸汎濫」：案：「汎」當作「氿」。各本皆偽。氿濫，氿泉、濫泉也。答賓戲云：「懷氿濫。」何、陳校改「汍」者非。

[^58.5.5]: 考異：注「范曄後漢書左朱零曰」：案：「書」字當重，「左」當作「佐」。各本皆脫誤。何、陳校去「左」字者非。

[^58.5.6]: 考異：注「鄭玄禮記曰」：袁本、茶陵本「記」下有「注」字，是也。

[^58.5.7]: 考異：注「閔子騫曰」：案：「騫」當作「馬」。各本皆偽。

[^58.5.8]: 考異：注「有豫章郡雩都縣」：袁本、茶陵本無「有」字。陳云當在「雩」字上，是也。尤校添而誤其處。

[^58.5.9]: 考異：既秉辭梁之分：陳云「分」五臣作「介」，為是。案：陳所說非也。「分」字去聲，謂其辭過分之賞，由能秉執己分，合觀下句自明。五臣誤讀為「介」而云「孤介之節」，全失文意。此善與五臣截然有異，不容亂之者。

[^58.5.10]: 考異：注「楚人鬼之越人機之」：茶陵本上「之」作「而」，無下「之」字，是也。袁本誤與此同。又案：「機」當作「禨」。各本皆偽。

[^58.5.11]: 考異：注「諫過而後賞善」：案：「後」字不當有。各本皆衍。

[^58.5.12]: 考異：丹陽京輔：何校「陽」改「楊」，陳同，是也。下注同。案：二字多相混。此亦不具出。

[^58.5.13]: 考異：注「李尤有函谷關銘曰」：袁本、茶陵本無「有」字，是也。

[^58.5.14]: 考異：注「太宗明帝」：袁本、茶陵本無此四字。案：無者最是。

[^58.5.15]: 考異：注「孟軻曰」：茶陵本「軻」作「子」，是也。袁本亦誤「軻」。

[^58.5.16]: 考異：注「昔有魯伯禽」：陳云有者誤。何校「魯」下添「公」字，是也。各本皆誤脫。

[^58.5.17]: 考異：不貳心之臣：茶陵本「不」上有「率」字，云五臣無。袁本校語云善無「率」。案：尤所見與袁同，是也。茶陵校語有誤。

[^58.5.18]: 考異：嗣王荒怠於天位：袁本、茶陵本「王」作「主」，是也。

[^58.5.19]: 考異：注「檄太常曰」：何校「檄」改「移」，陳同，是也。各本皆誤。

[^58.5.20]: 考異：注「君子徽猷」：陳云「子」下脫「有」字，是也。各本皆脫。

[^58.5.21]: 考異：注「晉起居注曰帝詔曰」：陳云上「曰」字「安」誤，是也。各本皆誤。

[^58.5.22]: 考異：注「周禮大司徒職曰」下至「姻音因」：袁本、茶陵本無此六十四字。

[^58.5.23]: 考異：餐東野之祕寶：茶陵本「野」作「杼」，云五臣作「野」，亦作「序」。袁本作「野」，無校語。案：善注「東野未詳」，又注「然野當為杼，古序字。」袁、茶陵二本所載五臣翰注云「野」當為「序」云云。然則「杼」、「序」皆後人改，茶陵校語全非。

[^58.5.24]: 考異：注「雖去列位」：袁本、茶陵本「雖去」作「在」，是也。

[^58.5.25]: 考異：注「又曰雒書」：袁本、茶陵本「又」作「一」，是也。

[^58.5.26]: 考異：注「河圖本紀」：袁本、茶陵本「本」作「今」。陳云據王元長策秀才文注引璇璣鈐，「本」，「命」誤，「紀」下脫「也」字，是也。

[^58.5.27]: 考異：注「晉書劉伶」：袁本、茶陵本無「晉書」二字，「伶」作「劭」。案：尤所校改，亦非，「劭」當作「靈」，說見前。

[^58.5.28]: 考異：注「諸公給虎賁三十人」：袁本「三」作「二」，是也。茶陵本亦誤「三」。

[^58.5.29]: 考異：注「公繁駔而馳」：袁本、茶陵本「繁」作「擊」。案：此尤校改之也。後齊故安陸昭王碑文注引作「繁駔」，不誤，亦可證。

[^58.5.30]: 考異：注「知不如車之駃」：陳云「駃」，「駛」誤，是也。各本皆偽。齊故安陸昭王碑文亦偽「駃」。

[^58.5.31]: 考異：群后恇動於下：袁本、茶陵本「動」作「慟」。案：此無以考之也。

[^58.5.32]: 考異：注「謝慶緒答郤敬書曰」：袁本「郤」作「郗」，是也。茶陵本亦誤「郤」。又案：「敬」下當有「輿」字。各本皆脫。前遊天台山賦注引可證。其「郤」字彼亦誤，當互訂也。

[^58.5.33]: 考異：注「五星聚房者」：陳云當重有「房」字，是也。各本皆脫。

[^58.5.34]: 考異：注「同據而興」：陳云「同」，「周」誤，是也。各本皆偽。

[^58.5.35]: 考異：注「故良也」：袁本、茶陵本「故」下有「曰惟」二字。

[^58.5.36]: 考異：天鑒璿曜：何校「璿」改「琁」。陳云據注「璿」當作「琁」。案：袁、茶陵二本所載五臣良注字作「璿」。此必善「琁」五臣「璿」，各本亂之而失著校語。

[^58.5.37]: 考異：內謨帷幄：袁本、茶陵本「謨」作「謩」。案：上文「內贊謀謨」作「謨」，「宏二八之高謩」作「謩」。善果何作？無以考之也。

[^58.5.38]: 考異：注「音逝」：袁本、茶陵本二字在注末，是也。

文選卷第五十八

賜進士出身通奉大夫江南蘇松常鎮太等處承宣布政使司布政使胡克家重校刊
