# <!-- page21 -->文選卷第一

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

賦甲<sub>賦甲者，舊題甲乙，所以紀卷先後，今卷旣改，故甲乙並除，存其首題，以明舊式。</sub>

京都上

班孟堅兩都賦二首<sub>自光武至和帝都洛陽，西京父老有怨。班固恐帝去洛陽，故上此詞以諫。和帝大悅也。[^1.1.1]</sub>

## 兩都賦序一首

> 班孟堅<sub>范曄後漢書曰：班固，字孟堅，北地人也。年九歲能屬文，長遂博貫載籍。顯宗時，除蘭臺令史，遷爲郎，乃上兩都賦。大將軍竇憲出征匈奴，以固爲中護軍。憲敗，固坐免官，遂死獄中。</sub>

或曰，賦者古詩之流也。<sub>毛詩序曰：詩有六義焉，二曰賦。故賦爲古詩之流也。`諸引文證，皆舉先以明後，以示作者必有所祖述也，他皆類此。`</sub>

昔成康沒而頌聲寢，王澤竭而詩不作。<sub>言周道旣微，雅頌並廢也。史記曰：周武王太子誦立，是爲成王。成王太子釗立，是爲康王。毛詩序曰：頌者，以其成功告於神明者也。樂稽耀嘉曰：仁義所生爲王。毛詩序曰：止乎禮義，先王之澤也。然~~則~~作詩稟乎先王之澤[^1.1.m1]，故王澤竭而詩不作。作，興也。孟子曰：王者之跡息而詩亡。</sub>

大漢初定，日不暇給。<sub>漢書曰：高祖姓劉氏，立爲漢王，滅項羽，卽皇帝位。*荀悅曰：諱邦，字季。*史記曰：雖受命，而日有不暇給也。</sub>

至於武宣之世，乃崇禮官，考文章，<sub>漢書曰：孝武皇帝，景帝中子。*荀悅曰：諱徹。*漢書曰：孝宣帝，武帝曾孫，戾太子孫。*荀悅曰：諱詢，字次卿。*</sub>

內設金馬石渠之署，外興樂府協律之事，<sub>史記曰：金馬門者，宦者署門，傍有銅馬，故謂之曰金馬門。三輔故事曰：石渠閣在大祕殿北，以閣祕書。漢書曰：武帝定郊祀之禮，乃立樂府，以李延年爲協律都尉。</sub>

以興廢繼絕，潤色鴻業，<sub>言能發起遺文，以光讚大業也。論語：子曰「興滅國，繼絕世」。`然文雖出彼而意微殊，不可以文害意。他皆類此。`論語：子曰「東里子產潤色之」。劇秦美新曰：制成六經，洪業也。</sub>

是以衆庶悅豫，福應尤盛。白麟赤鴈芝房寶鼎之歌，薦於郊廟，<sub>漢書·武紀曰：行幸雍，獲白麟，作白麟之歌。又曰：行幸東海，獲赤鴈，作朱鴈之歌。又曰：甘泉宮內產芝，九莖連葉，作芝房歌。又曰：得寶鼎后土祠傍，作寶鼎之歌。</sub>

神雀五鳳甘露黃龍之瑞，以爲年紀。<sub>漢書·宣紀曰：神雀元年。*應劭曰：前年神雀集長樂宮，故改年也。*又曰：五鳳元年。*應劭曰：先者鳳皇五至，因以改元。*又甘露元年詔曰「乃者鳳皇至甘露降」，故以名元年。又曰：黃龍元年。*應劭曰：先是黃龍見新豐，因以改元焉。*</sub>

故言語侍從之臣，若司馬相如、虞丘壽王、東方朔、枚臯、王襃、劉向之屬，朝夕論思，日月獻納，<sub>漢書曰：司馬相如，字長卿，爲武騎常侍。又曰：虞丘壽王，字子貢，以善格五召待詔，遷爲侍中中書。又曰：東方朔，字曼倩，上書自稱舉，上偉之，令待詔公車，後拜爲太中大夫給事中。又曰：枚臯，字少孺，上書北闕，自稱枚乘之子，上得大喜，召入見，待詔，拜爲郎。又曰：王襃，字子淵，上令襃待詔，襃等數從獵，擢爲諫大夫。又曰：劉向，字子政，爲輦郎，遷中壘校尉。</sub>

而公卿大臣御史大夫倪寬、太常孔臧、太中大夫董仲舒、宗正劉德、太子太傅蕭望之等，時時閒作，<sub>漢書曰：倪寬，脩尙書，以郡選詣博士孔安國，射策爲掌固，遷侍御史。孔臧集曰：臧，仲尼之後，少以才博知名，稍遷御史大夫，辭曰「臣代以經學爲家，乞爲太常，專脩家業」，武帝遂用之。漢書曰：董仲舒以脩春秋爲博士，後爲中大夫。又曰：劉德，字路叔，少脩黃老術，武帝謂之千里駒，爲宗正。又曰：蕭望之，字長倩，以射策甲科爲郎，遷太子太傅。</sub>

或以抒下情而通諷諭，<sub>廣雅曰：抒，㳿也；抒，食與切。諷，方鳳切。毛詩序曰：吟詠情性，以諷其上。楚詞曰：抒中情而屬詩。</sub>

或以宣上德而盡忠孝，<sub>國語：泠州鳩曰「夫律，所以宣布哲人之令德」。</sub>

雍容揄<!-- page22 -->揚，著於後嗣，抑亦雅頌之亞也。<sub>說文曰：揄，引也；以珠切。孔安國尙書傳曰：揚，舉也。毛詩序曰：言天下之事，形四方之風，謂之雅。</sub>

故孝成之世，論而錄之，<sub>漢書曰：孝成皇帝，元帝太子也。*荀悅曰：諱驁，字太孫。*</sub>

蓋奏御者千有餘篇，而後大漢之文章，炳焉與三代同風。<sub>蒼頡篇曰：炳，著明也；彼皿切。論語：子曰「三代之所以直道而行」。*馬融曰：三代，夏殷周。*</sub>

且夫道有夷隆，學有麤密。因時而建德者，不以遠近易則，故臯陶歌虞，奚斯頌魯，同見采於孔氏，列于詩書，其義一也。<sub>尙書：臯陶歌曰「元首明哉，股肱良哉，庶事康哉」。韓詩·魯頌曰：新廟弈弈，奚斯所作。*薛君曰：奚斯，魯公子也，言其新廟弈弈然盛，是詩，公子奚斯所作也*。</sub>

稽之上古則如彼，考之漢室又如此。斯事雖細，然先臣之舊式，國家之遺美，不可闕也。臣竊見海內清平，朝廷無事，<sub>蔡邕獨斷：或曰「朝廷亦皆依違尊者所都連舉朝廷以言之」[^1.1.2]。`諸釋義或引後以明前，示臣之任不敢專。他皆類此。`</sub>

京師脩宮室，浚城隍，起苑囿，以備制度。<sub>公羊傳曰：京師者，天子之居也，京者何，大也，師者何，衆也，天子之居，必以衆大之辭言也。說文曰：城池無水曰隍。周禮曰：囿遊之獸。*鄭玄曰：囿，今之苑。*</sub>

西土耆老咸懷怨思，冀上之睠顧，而盛稱長安舊制，有陋洛邑之議[^1.1.3]。<sub>長安在西，故曰西土。尙書曰：西土有衆。</sub>

故臣作兩都賦，以極衆人之所眩曜，折以今之法度。其詞曰：

[^1.1.1]: 考異：兩都賦二首注「自光武至和帝都洛陽」下至「和帝大悅也」　何屺瞻焯校曰：案後漢書班固傳，則兩都賦明帝世所上，注和帝誤。陳少章景雲校曰：賦作於明帝之世，注中「故上此以諫，和帝大悅」，語未詳所據。今案：此一節，非善注也。善下引後漢書「顯宗時除蘭臺令史，遷爲郎，乃上兩都賦」，不得有此注甚明。卽五臣銑注亦言明帝云云。然則幷非五臣注也。且此是卷首所列子目，其下本不應有注，決是後來竄入。凡善注失舊，有竄入五臣注者，有幷非五臣注而亦竄入者，說詳在後。
[^1.1.2]: 考異：兩都賦序注「亦皆依違尊者都舉朝廷以言之」　吳郡袁氏翻雕六臣本，茶陵陳氏刻增補六臣本，「都」上有「所」字，「舉」上有「連」字。案：此尤延之校改之也。袁本五臣居前、善次後，茶陵本善居前、五臣次後，皆取六家以意合幷如此。凡各本所見善注，初不甚相懸，逮尤延之多所校改，遂致迥異。說見每條下。
[^1.1.3]: 考異：有陋雒邑之議　袁本、茶陵本「雒」作「洛」。案：二本不著校語，詳賦正文及注俱用「洛」字，其後漢書所載賦亦作「洛」，蓋善自作「洛」也。

[^1.1.m1]: 愚案：據後考異，此不當有「則」字。
