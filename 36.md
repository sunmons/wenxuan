# 文選卷第三十六

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

令

## 宣德皇后令

<sub>蕭子顯齊書曰：文安王皇后，諱寶明，琅邪臨沂人也。父曄之。齊世祖為文惠太子納后。鬱林即位，尊為皇太后，稱宣德宮。梁王蕭衍定京邑，迎后入宮稱制，至禪位。梁王於荊州立蕭穎冑為帝。進梁王為相國，封十郡為梁公。表讓不受，詔斷表。宣德皇后勸令受封。</sub>

> 任彥昇

宣德皇后敬問具位：<sub>言梁武，故曰具也。</sub>

夫功在不賞，故庸勳之典蓋闕，<sub>言功績既高，在乎不賞，故庸勳之典，蓋闕而不論。周書曰：平州之臣，功大弗賞，諂臣日貴。史記：蒯通說韓信曰「功蓋天下者不賞。」左氏傳：富辰曰「庸勳親親，昵近尊賢。」</sub>

施侔造物，則謝德之途已寡也。<sub>言恩施既隆，侔於造物，則謝德之途已寡而不著。莊子曰：夫造物者為人。*司馬彪曰：造物，謂道也。*魏志曰：劉廙上疏曰「物不答施於天地，而子不謝生於父母。」</sub>

要不得不彊為之名，使荃宰有寄。<sub>言德顯功高，雖無酬謝之理，要~~不~~必彊為酬謝之名[^36.1.1]，庶使君主之情微有所寄也。老子曰：吾彊為之名曰大。楚辭曰：荃不察余之中情。*王逸曰：荃，香草，以喻君也。*鄧析子曰：聖人逍遙一世間，宰匠萬物之形。晉中興書：孝武詔曰「誠存匪懈，治道有寄。」</sub>

公實天生德，齊聖廣淵。<sub>班固漢書：高祖述曰「寔天生德，聰明神武。」尙書曰：乃祖成湯，齊聖廣淵。</sub>

不改參辰而九星仰止，不易日月而二儀貞觀。<sub>陸賈新語曰：堯舜不易日月而興，桀紂不異星辰而亡，天道不改而人道易也。周書：王曰「余不知九星之光。」周公旦曰「九星，星辰日月四時歲，是謂九星，九星九光。」毛詩小雅曰：高山仰止。周易曰：易有太極，是生兩儀。*王肅曰：兩儀，天地也。*又曰：天地之道，貞觀者也。</sub>

在昔晦明，隱鱗戢翼。<sub>周易曰：明入地中，明夷，君子以蒞用晦而明。*王弼曰：藏明於內，乃得明也。*曹植矯志詩曰：仁虎匿爪，神龍隱鱗。成公綏慰志賦曰：惟潛龍之勿用，戢鱗翼而匿景。</sub>

博通群籍，而讓齒乎一卷之師；<sub>謝承後漢書曰：范丹博通群藝。范曄後漢書曰：馬續博觀群籍。楊子法言曰：一巷之市，不勝異價；一卷之書，不勝異意。一巷之市，必立之平；一卷之書，必立之師。</sub>

劍氣凌雲，而屈跡於萬夫之下。<sub>魏志，段灼理鄧艾曰：艾勇氣凌雲，士乘勢。六韜：太公曰「屈一人之下，伸萬夫之上，唯聖人能焉。」</sub>

辯析天口，而似不能言；<sub>七略：齊田駢好談論，故齊人為語曰「天口駢。」天口者，言田駢子不可窮，其口若事天。論語曰：孔子於鄉黨，恂恂然似不能言者。</sub>

文擅彫龍，而成輒削藁。<sub>說文曰：擅，專也。七略曰：鄒赫子，齊人。齊人為之語曰「彫龍赫。」~~赫~~言赫~~鄒~~脩衍之術[^36.1.2]，文飾之若彫鏤龍文。漢書曰：孔光時有所言，輒削草藁。*如淳曰：所作起草為藁。*</sub>

爰在弱冠，首應弓旌。<sub>禮記：二十曰弱，冠。漢書：制曰「褎然為舉首。」左氏傳曰：陳敬仲曰「詩云『翹翹車乘，招我以弓』。」孟子曰：夫招士以旃，大夫以旌。</sub>

客游梁朝，則聲華籍甚；<sub>何之元梁典曰：高祖起家齊巴陵王法曹。漢書曰：梁孝王來朝，從游說之士，相如見而說之，客游梁朝。淮南子曰：聲華嘔符之樂其性者，仁也。嘔，紆武切。符音撫。漢書曰：陸賈游漢庭公卿間，名聲籍甚。*音義：或曰狼籍甚盛也。*</sub>

薦名宰府，則延譽自高。<sub>何之元梁典曰：高祖遷儀同王儉東閤祭酒。王隱晉書曰：周玘累薦名宰府。國語曰：使張老延君譽於四方。</sub>

隆昌季年，勤王始著；<sub>蕭子顯齊書曰：鬱林王即位，改元曰隆昌。韋昭國語注曰：季，末也。左氏傳曰：狐偃曰「求諸侯莫如勤王。」</sub>

建武惟新，締構斯在。<sub>蕭子顯齊書曰：明帝即位，改元曰建武。毛詩曰：周雖舊邦，其命惟新。魏都賦曰：有魏開國之日，締構之初。</sub>

功隆賞薄，嘉庸莫疇。<sub>陸機高祖功臣頌曰：帝疇爾庸，後嗣是膺。</sub>

一馬之田，介山之志愈厲；<sub>言止有一馬之田，以懷讓祿之志；纔居六百之秩，以秉推功之誠。管子曰：卜者，卜凶吉利害也。民之能此者，皆一馬之田，一金之衣。左氏傳曰：晉侯賞從亡者，介之推不言祿，祿亦不及。史記曰：文公環綿上山中而封子推，號曰介山。廣雅曰：厲，高也。</sub>

六百之秩，大樹之號斯存。<sub>漢書曰：琅邪邴曼容養志以自脩，為官不肯過六百石，輒自免去。范曄後漢書曰：馮異每止舍，諸將並坐論功，異常獨屏樹下，軍中號曰大樹將軍。</sub>

及擁旄司部，代馬不敢南牧；<sub>何之元梁典曰：司州刺史蕭誕被殺，高祖監司州。班固涿邪山祝文曰：杖節擁旄，鉦人伐鼓。沈約宋書曰：明帝於南豫州之義陽郡立司州。韓詩外傳曰：代馬依北風。過秦論曰：胡人不敢南下而牧馬。</sub>

推轂樊鄧，胡塵罕嘗夕起。<sub>何之元梁典曰：虜主拓跋宏既退，高祖據樊城。漢書：馮唐曰「臣聞上古王者遣將也，跪而推轂，曰『閫以內，寡人制之；閫以外，將軍制之。』」鄒陽上書曰：今胡數涉河北，上覆飛鳥。*蘇林曰：言胡來人馬之盛，揚塵上覆飛鳥。*</sub>

惟彼狡僮，窮凶極虐，<sub>何之元梁典曰：東昏即位，媟近群小，誅高祖兄懿弟暢。尙書大傳：微子歌曰「彼狡僮兮，不我好兮！」*鄭玄曰：狡僮，謂紂。*</sub>

衣冠泯絕，禮樂崩喪。<sub>袁子曰：古者命士已上，皆有冠冕，謂之冠族之家。劇秦美新曰：弛禮崩樂，塗民耳目。</sub>

既而鞠旅誓眾，言謀王室，<sub>何之元梁典曰：高祖密與呂僧珍謀為內伐。毛詩曰：陳師鞠旅。*毛萇曰：鞠，告也。*尙書曰：王明誓士。左氏傳曰：公會齊侯于洮，謀王室也。</sub>

白羽一麾，黃鳥厎定。<sub>呂氏春秋曰：武王至殷，係墮，武王左釋白羽，右釋黃鉞，免而自為係。出師頌曰：素旄一揮。鬻子曰：武王率兵車以伐紂，紂虎旅百萬，陣于商郊，起自黃鳥，至于赤斧，三軍之士，靡不失色。武王乃命太公把旄以麾之，紂軍反走。尙書曰：震澤厎定。</sub>

甲既鱗下，車亦瓦裂。<sub>尙書大傳曰：武王伐紂，戰于牧野，紂之卒輻分，紂之車瓦裂，紂之甲如鱗下，賀于武王。</sub>

致天之屆，拱揖群后，<sub>毛詩曰：致天之屆，于牧之野。典引曰：欽若上下，拱揖群后。</sub>

豐功厚利，無德而稱。<sub>王命論曰：帝王之祚，必有豐功厚利積累之業。論語：孔子曰「太伯三以天下讓，人無德而稱焉。」</sub>

是以祥光摠至，休氣四塞；<sub>尙書中候曰：帝堯文明，榮光出河，休氣四塞。*鄭玄曰：休，美也。四塞，炫燿四方也。*</sub>

五老游河，飛星入昴。<sub>論語比考讖：仲尼曰「吾聞帝堯率舜等升首山，觀河渚，乃有五老游渚。五老曰『河圖將浮，龍銜玉苞，刻版題命可卷，金泥玉檢封書成，知我者重瞳黃姚。』視五老飛為流星，上入昴。」*注曰：入昴宿則復為星。*</sub>

元功茂勳，若斯之盛。<sub>馮衍集曰：定國家之大業，成天地之元功。劉琨勸進表曰：茂勳格乎皇天。</sub>

而地狹乎四履，勢卑乎九伯。<sub>左氏傳：管仲曰「昔召康公命我先君太公曰『五侯九白，汝實征之。賜我先君履，東至于海，西至于河，南至于穆陵，北至于無棣。』」*杜預曰：履，踐履也。*</sub>

帝有恧焉，輶軒萃止。<sub>帝，寶融也。輶軒萃止，謂進封梁公之使也。漢書：哀帝詔曰「惟念德報未殊，朕甚恧焉。」楊雄答劉歆書曰：常聞先代輶軒之使。毛詩曰：有鴞萃止。</sub>

今遣某位某甲等，率茲百辟，人致其誠。<sub>致誠，謂請無讓也。毛詩曰：百辟其刑之。長笛賦曰：致誠效志。</sub>

庶匪席之旨，不遠而復。<sub>梁王固讓，同乎匪席之旨；百辟固請，庶王有不遠而復之義也[^36.1.3]。毛詩曰：我心匪席，不可卷也。周易曰：不遠復，無祇悔。</sub>

[^36.1.1]: 考異：注「要不彊為酬謝之名」：案：「不」當作「必」。各本皆誤。

[^36.1.2]: 考異：注「赫言鄒衍之術」：案：「赫言鄒」當作「言赫脩」，史記集解所引別錄如此，可證也。各本皆誤。

[^36.1.3]: 考異：注「庶王有不遠而復之義也」：袁本、茶陵本「王有」二字作「乎」。案：此尤校改之。

教

<sub>蔡邕獨斷曰：諸侯言曰教。</sub>

## 為宋公修張良廟教

<sub>裴子野宋略曰：義熙十三年，高祖北伐，大軍次留城，令修張良廟。</sub>

> 傅季友<sub>沈約宋書曰：傅亮，字季友，北地人也。博涉文史，尤善文辭。初為建威參軍，稍遷至散騎常侍。後太祖收亮付廷尉，伏誅。</sub>

綱紀：<sub>綱紀，謂主簿也。教，主簿宣之，故曰綱紀，猶今詔書稱門下也[^36.2.1]。虞預晉書：東平主簿王豹白事齊王曰「況豹雖陋，故大州之綱紀也。」</sub>

夫盛德不泯，義存祀典；<sub>左氏傳：晉侯問於史趙曰「陳其遂亡乎？」對曰「未也。臣聞盛德必百世祀，虞之世數未也。」禮記曰：非此族也，不在祀典也。毛萇詩傳曰：泯，滅也。</sub>

微管之歎，撫事彌深。<sub>論語：子曰「管仲相桓公，霸諸侯，一匡天下，民到于今受其賜。微管仲，吾其被髮左衽矣。」</sub>

張子房道亞黃中，照鄰殆庶，<sub>周易曰：君子黃中通理，正位居體。又曰：顏氏之子，其殆庶幾乎！</sub>

風雲玄感，蔚為帝師，<sub>周易曰：雲從龍，風從虎，聖人作而萬物睹[^36.2.2]。漢書曰：張良從容步游下邳圯上，有一老父出一編書，曰「讀是則為王者師。」又，良曰「以三寸舌為王者師。」河圖曰：黃石公謂張良，讀此為劉帝師也。</sub>

夷項定漢，大拯橫流，<sub>廣雅曰：夷，滅也。漢書：王追羽至陽夏，諸侯不會；用良計，諸侯皆會，圍羽垓下。羽敗自剄。說文曰：出溺為拯。孟子曰：洪水橫流，氾濫於天下。</sub>

固已參軌伊望，冠德如仁。<sub>廣雅曰：軌，跡也。伊，伊尹；望，呂望也[^36.2.3]。典引曰：以冠德卓絕者，莫崇乎陶唐。論語：子曰「桓公九合諸侯，不以兵車，管仲之力也。如其仁！如其仁！」</sub>

若乃交神圯上，道契商洛，<sub>答賓戲曰：齊激聲於康衢，漢良受書於邳~~圯~~垠[^36.2.4]，皆俟命而神交，匪詞言之所信。圯上，已見謝宣遠張子房詩注。袁宏三國名臣贊序曰：體分冥固，道契不墜。班固漢書贊曰：漢興，園公綺季夏黃公角里先生當秦之世，避而入商洛深山，以待天下之定也。漢書曰：上竟不易太子者，良本~~召~~招此四人之力也[^36.2.5]。</sub>

顯默之際，窅然難究，淵流浩瀁，莫測其端矣。<sub>言其度量深大，不可測度也。孫綽桓玄城碑曰：俯仰顯默之際，優游可否之間。莊子：老聃曰「而知夫道窅然難言哉！」吳都賦曰：澒溶沆漾，莫測其深，莫究其廣。黃石公說序曰：張良慮若源泉，深不可測也。</sub>

塗次舊沛，佇駕留城，<sub>漢書：沛郡有留縣。又曰：張良為留侯。爾雅曰：佇，久也，謂停久也。</sub>

靈廟荒頓，遺像陳昧，<sub>范曄後漢書曰：薛苞與弟子分田廬，取其荒頓者。杜預左氏傳注曰：頓，壞也。夏侯湛東方朔畫贊序曰：徘徊露寢，見先生之遺像。廣雅曰：昧，闇也。</sub>

撫事懷人，永歎寔深。<sub>毛詩曰：嗟我懷人。又曰：~~寤~~假寐永歎[^36.2.6]。</sub>

過大梁者，或佇想於夷門；游九京者，亦流連於隨會。<sub>史記：魏有隱士曰侯嬴，年七十，家貧，為大梁夷門監者。太史公過大梁之墟，求問其所謂夷門者。夷門，城之東門。禮記曰：趙文子與叔譽觀乎九京，文子曰「死者如可作也，吾誰與歸？」叔譽曰「其陽處父乎！」文子曰「利君不忘其身，謀身不忘其友，我則隨武子乎！」*鄭玄曰：武子，士會也，食邑於隨。*京當為原。</sub>

擬之若人，亦足以云。<sub>論語：子曰「君子哉若人！」毛萇詩傳曰：云，言也。</sub>

可改構棟宇，脩飾丹青，蘋蘩行潦，以時致薦。<sub>左氏傳：君子曰「蘋蘩蘊藻之菜，潢汙行潦之水，可薦於鬼神。」</sub>

抒懷古之情，存不刊之烈。<sub>廣雅曰：抒，渫也。西京賦曰：慨長思而懷古。左氏傳序曰：經者，不刊之書也。</sub>

主者施行。

[^36.2.1]: 考異：注「綱紀謂主簿也」下至「猶今詔書稱門下也」：此二十三字袁本、茶陵本無。案：此卷以下尤本增多各條，似二本因并入五臣而刪削，其尤所見異本為是矣。

[^36.2.2]: 考異：注「周易曰雲從龍風從虎聖人作而萬物睹」：此十六字袁本、茶陵本無。

[^36.2.3]: 考異：注「廣雅曰軌跡也伊伊尹望呂望也」：此十三字袁本、茶陵本無。

[^36.2.4]: 考異：注「漢良受書於邳圯」：案：「圯」當作「垠」。各本皆誤。漢書作「沂」。

[^36.2.5]: 考異：注「良本召此四人之力也」：陳云「召」，「招」誤，是也。各本皆誤。

[^36.2.6]: 考異：注「寤寐永歎」：陳云「寤」，「假」誤，是也。各本皆誤。

## 為宋公修楚元王墓教

<sub>宋公，楚元王後，故修治其墓。</sub>

> 傅季友

綱紀：夫褒賢崇德，千載彌光，<sub>禮緯曰：天子辟雍，所以崇有德，褒有行。鄭玄禮記注曰：崇，尊也。</sub>

尊本敬始，義隆自遠。<sub>魏志：明帝詔曰「追本敬始，所以篤教流化。」孫卿子曰：先祖者，類之本也；貴始，德之本也。</sub>

楚元王積仁基德，啟藩斯境；<sub>漢書曰：楚元王交，字游，高祖同父異母少弟也。漢立交為楚王，王彭城。賈子曰：君子積於仁，而民積於財，刑罰廢矣。國語：太子晉曰「太上基德十五王而始平之[^36.3.1]。」</sub>

素風道業，作範後昆。<sub>三國名臣贊曰：素風愈鮮。習鑿齒襄陽耆舊記：龐統曰「方欲興長道業。」~~郗~~郤正釋~~識~~譏曰[^36.3.2]：創制作範，匪時不立。尙書曰：垂裕後昆。</sub>

本支之祚，實隆鄙宗；<sub>毛詩曰：本支百世。楊脩牋曰：述鄙宗之過言。</sub>

遺芳餘烈，奮乎百世。<sub>抱朴子曰：嵇君道云「郭有道沒，則遺芳永播。」春秋元命苞曰：文王積善所閏之餘烈。孟子曰：聞伯夷之風者，貪夫廉，懦夫有立志，奮乎百世之下，莫不興起也。</sub>

而丘封翳然，墳塋莫翦。<sub>晉中興書：武陵王令曰「丞相墳塋翳然，飄薄非所。」</sub>

感遠存往，慨然永懷。<sub>李陵書曰：能不慨然？毛詩曰：維以不永懷。</sub>

夫愛人懷樹，甘棠且猶勿翦；<sub>毛詩曰：蔽芾甘棠，勿翦勿伐，召伯所茇。風俗通曰：召公出為二伯，止甘棠樹之下，聽訟決獄。後人思其德美，愛其樹而不敢伐。</sub>

追甄墟墓，信陵尚或不泯。<sub>鄭玄尙書緯注曰：甄，表也。禮記：周酆曰「墟墓之間，未施哀於民而民哀。」漢書·高紀：詔曰「秦始皇守冢三十家，魏公子無忌五家。」</sub>

況瓜瓞所興，開元自本者乎[^36.3.3]！<sub>毛詩曰：綿綿瓜瓞。</sub>

可蠲復近墓五家，長給灑掃。便可施行。<sub>郭璞方言注曰：蠲，除也。</sub>

[^36.3.1]: 考異：注「太上基德十五王而始平之」：袁本、茶陵本無「太上」二字，「之」作「也」。案：此尤校改也。

[^36.3.2]: 考異：注「郗正釋識曰」：袁本、茶陵本「郗」作「郤」，「識」作「譏」，是也。

[^36.3.3]: 考異：開元自本者乎：袁本、茶陵本「元」作「源」。案：此似善、五臣之異，二本不載校語，無以考之。

文

## 永明九年策秀才文五首

> 王元長<sub>蕭子顯齊書曰：王融，字元長，琅邪人。少而神明警惠，博涉有文才。晉安王版行軍參軍，遷中書郎。世祖疾，融欲立竟陵王子良，下廷尉，於獄賜死。</sub>

問秀才高第明經：朕聞神靈文思之君，聰明聖德之后，<sub>史記曰：黃帝者，生而神靈，弱而能言。尙書序曰：昔在帝堯，聰明文思。*孔安國曰：言聖德之遠著也。*</sub>

體道而不居，見善如不及。<sub>文子曰：聖人體道，反至動而無為。老子曰：聖人功成而弗居。論語：孔子曰「見善如不及，見不善如探湯。」</sub>

是以崆峒有順風之請，華封致乘雲之拜；<sub>莊子曰：黃帝聞廣成子在崆峒之山，故往見之。廣成南首而臥，黃帝順下風膝行而進，再拜稽首而問曰「治身奈何而可以長久？」廣成子曰「來！吾語汝至道。」又曰：堯觀乎華封，華封人曰「嘻！請祝聖人壽且富，且多男子。」堯皆辭曰「多男子則多懼，富則多事，壽則多辱。」封人曰「天之生人，必授之職；多男子而授之職，則何懼之有？富而使人分之，則何事之有？天下有道，則與物皆昌；天下無道，則修德就閒，千歲厭世，去而上僊，乘彼白雲，至于帝鄉，三患莫至，身常無殃，則何辱之有？」封人去之，堯隨之，「請問，」封人曰「退。」然崆峒有拜，乘雲為請，今不同者，蓋請者必拜，故互文也。</sub>

或揚旌求士，或設簴待賢，<sub>求士待賢，皆謂請其言也。管子曰：舜有告善之旌。應劭漢書注曰：旌，幡也，設之五達之道。鬻子曰：昔大禹治天下，以五聲聽治，為銘於筍簴曰「教寡人以道者擊鼓，教寡人以義者擊鍾，教寡人以事者振鐸，語寡人以憂者擊磬，語寡人以獄者揮鞀。」</sub>

用能敷化一時，餘烈千古。<sub>謝承後漢書序曰：陰修敷化二都，威教克平。餘烈，已見上文。</sub>

朕夤奉天命，恭惟永圖，<sub>爾雅曰：夤，敬也。尙書曰：茲率厥典，奉若天命。又曰：慎乃儉德，惟懷永圖。</sub>

審聽高居，載懷祗懼。<sub>六韜曰：王者之道，如龍之首，高居而遠望，徐視而審聽。尙書曰：予小子夙夜祗懼。</sub>

雖言事必史，而象闕未箴，<sub>禮記曰：動則左史書之，言則右史書之。鄭玄周禮注曰：象魏闕也。范曄後漢書曰：靈帝熹平中，有何人書朱雀闕，言公卿皆尸祿，無有忠言者。</sub>

寤寐嘉猷，延佇忠實。<sub>毛詩曰：窈窕淑女，寤寐求之。尙書：爾有嘉謀嘉猷。楚辭曰：結幽蘭而延佇。</sub>

子大夫選名~~昇~~升學[^36.4.1]，利用賓王，<sub>國語曰：越王勾踐曰「苟聞子大夫之言。」*賈逵曰：親而近之，故曰子大夫也。*禮記曰：司徒[^36.4.2]論選士之秀者，升之於學曰俊士。*鄭玄曰：學，大學也。*周易曰：觀國之光，利用賓于王。</sub>

懋陳三道之要，以光四科之首，<sub>漢書：詔策晁錯曰「大夫之行，當此三道。」*張晏曰：國體，人事，直言也。*崔寔政論曰：詔書「故事，三公辟召以四科取士，一曰德行高妙，志節清白；二曰學通行修，經中博士；三曰明曉法令，足以決疑，能按章覆問；四曰剛毅多略，遭事不惑。」才任三輔劇縣令[^36.4.3]。</sub>

鹽梅之和，屬有望焉。<sub>尙書曰：若作和羹，爾惟鹽梅。</sub>

又問：昔周宣惰千畝之禮，虢公納諫；<sub>國語曰：宣王即位，不籍千畝。虢文公諫曰：夫民之大事在農。</sub>

漢文缺三推之義，賈生置言。<sub>禮記曰：躬耕帝籍，天子三推。漢書曰：文帝即位，賈誼說上曰：一夫不耕，或受之飢；一女不織，或受之寒。上感誼言，始開籍田，躬耕以勸百姓。</sub>

良以食~~為~~惟民天[^36.4.4]，農為政本。<sub>漢書：酈食其說漢王曰「臣聞王者以民為天，民以食為天。」尙書：八政，一曰食。*孔安國曰：勸農業也。*漢書：文帝詔曰「農，天下大本也，民所恃以生也。」</sub>

金湯非粟而不守，水旱有待而無遷。<sub>漢書：蒯通說武信君曰「皆為金城湯池，不可攻也。」氾勝之書曰：神農之教，雖有石城湯池，帶甲百萬，而無粟者，弗能守也。禮記曰：雖有凶旱水溢，民無菜色。</sub>

朕式照前經，寶茲稼穡。<sub>范子計然曰：五穀者，萬民之命，國之重寶也。</sub>

祥正而青旗肅事，土膏而朱紘戒典。<sub>祥正、土膏，並已見東京賦。禮記曰：孟春之月，天子駕蒼龍，載青旗，躬耕帝籍。又曰：昔天子為籍田千畝，冕而朱紘，躬耕秉耒。鄭玄周禮注曰：朱紘，以朱組為紘。一條屬兩端也。</sub>

將使杏花菖葉，耕穫不愆；<sub>氾勝之書曰：杏始華榮，輒耕輕土弱土；望杏花落，復耕之，輒藺之。此謂一耕而五穫。呂氏春秋曰：冬至五旬七日，菖始生，菖者，草之先者也，於是始耕。*高誘曰：菖，菖蒲，水草也。*</sub>

清甽泠風，述遵無廢。<sub>呂氏春秋：后稷曰「凡耕之道，畝欲廣以平，甽欲小以清。」又曰：正其行，通其風，夬必中央，師為泠風。*高誘曰：泠風，和風，所以成穀也。夬，決也。必於苗中央師師然肅泠風以搖長也。*</sub>

而釋耒佩牛，相沿莫反。<sub>鹽鐵論曰：儒者釋耒耜而學不驗之語。漢書曰：龔遂為渤海太守，民有帶持刀劍者，使賣劍買牛，賣刀買犢，何為帶牛佩犢。杜預左氏傳注曰：沿，緣也。</sub>

兼貧擅富，浸以為俗。<sub>漢書曰：兼并之塗。*李奇曰：謂大家兼役小人，富者兼役貧民。*說文曰：擅，專也。風俗通曰：子不以從令為孝。後主固宜是革，浸以為俗，豈不謬哉！</sub>

若爰井開制，懼驚擾愚民，<sub>漢書曰：民爰上田夫百畝，中田夫二百畝，下田夫三百畝。歲耕種者為不易上田，休一歲者為一易中田，休二歲者為再易下田，休三歲，更耕之，自爰其處。賈逵國語注曰：爰，易也。周禮曰：畝百為夫，夫三為屋，屋三為井也。</sub>

舄鹵可腴，恐時無史白。<sub>史記曰：史起引漳水溉田。鄴民歌之曰「決漳水兮灌鄴旁，終古舄鹵兮生稻粱。」又曰：秦中大夫白公復為秦穿涇水注渭，溉田四千餘頃，因曰白渠也。</sub>

興廢之術，矢陳厥謀。<sub>尙書序曰：咎繇矢厥謨。*孔安國曰：矢，陳也。*</sub>

又問：議獄緩死，大易深規。<sub>周易曰：君子以議獄緩死。</sub>

敬法卹刑，虞書茂典。<sub>尙書虞書曰：欽哉！欽哉！惟刑之卹哉！</sub>

自萌俗澆弛，法令滋彰，<sub>莊子曰：唐虞始為天下，![&#x23ECF;](images/23ECF.svg)醇散朴。許慎淮南子注曰：澆，薄也；澆與![&#x23ECF;](images/23ECF.svg)同。老子曰：法令滋章，盜賊多有也。</sub>

胏石少不冤之人，棘林多夜哭之鬼。<sub>周禮曰：胏石達窮民。*鄭司農曰：胏石，赤石也[^36.4.5]。窮民，天民之窮而無告者。*漢書：于定國為廷尉，民自以為不冤。周禮曰：外朝之法，左九棘，孤卿大夫位焉；右九棘，公侯伯子男位焉。楚辭曰：荊棘聚而成林。春秋元命苞曰：樹棘槐，聽訟於其下[^36.4.6]。尙書旋璣鈐曰：鬼哭山鳴。*鄭玄曰：鬼哭，誅無辜也。山鳴，聽不聰之異也。*王隱晉書：司直劉隗奏曰「懷情抱恨，雖沒不亡，故有殞霜之應，夜哭之鬼。」</sub>

朕所以明發動容，昃食興慮。<sub>毛詩曰：明發不寐。尙書曰：文王自朝至于日中昃，不遑暇食。</sub>

傷秋荼之密網，惻夏日之嚴威。<sub>鹽鐵論曰：秦法繁於秋荼，網密於凝脂。左氏傳：酆舒問於賈季曰「趙衰趙盾孰賢？」對曰「趙衰，冬日之日也，趙盾，夏日之日也。」*杜預曰：夏日可畏，冬日可愛。*</sub>

永念畫冠，緬追刑厝。<sub>墨子曰：畫衣冠，異章服，謂之戮。上世用戮而民不犯。賈逵國語注曰：緬，思貌也。紀年曰：成康之際，天下安寧，刑措四十餘年不用。</sub>

徒以百鍰輕科，反行季葉；<sub>尙書·呂刑曰：穆王訓夏贖刑，墨辟疑赦，其罰百鐶。*孔安國曰：六兩曰鐶。鐶，黃鐵也。*張孟陽七哀詩曰：季葉喪亂起。</sub>

四支重罰，爰創前古。<sub>呂氏春秋曰：越王勾踐曰「孤雖首足異處，四支布裂。」周禮曰：司刑掌五刑之法，以麗萬民之罪。墨罪五百，劓罪五百，宮罪五百，剕罪五百，殺罪五百。</sub>

訪游禽於絕澗，作霸秦基；<sub>韓子曰：董閼于為趙上地守，行石邑山中，深澗峭如廧，深百仞。因問其左右人曰「嘗有人入此者乎？」對曰「無有。」「嬰兒，盲聾、狂勃有入此者乎？」對曰「無有。」「牛馬犬彘嘗有入此者乎？」對曰「無有。」董閼于喟然太息曰「吾能治矣！使吾法無赦也，猶入澗之必死，則民莫敢犯，何為不治！」鄭玄周禮注曰：凡鳥獸未孕曰禽。史記曰：趙氏之先。與秦共祖。然~~則~~以其共祖，故雖趙亦號曰秦。</sub>

歌雞鳴於闕下，稱仁漢牘。<sub>班固歌詩曰：三王德彌薄，惟後用肉刑。太倉令有罪，就逮長安城。自恨身無子，困急獨煢煢。小女痛父言，死者不復生。上書詣北闕，闕下歌雞鳴。憂心摧折裂。晨風激揚聲。聖漢孝文帝，惻然感至誠。百男何憤憤，不如一緹縈！列女傳曰：緹縈歌雞鳴、晨風之詩。然雞鳴，齊詩，冀夫人及君早起[^36.4.7]而視朝。晨風，秦詩，言未見君而心憂也。</sub>

二途如爽，即用兼通，<sub>輕重二途，似如差爽；就其用也，彼此兼通。言俱濟時。</sub>

昌言所安，朕將親覽。<sub>尙書曰：禹拜昌言。*孔安國曰：昌，當也。*漢書：問董仲舒曰「靡有所隱，朕將親覽焉。」</sub>

又問：聚人曰財，次政曰貨，<sub>周易曰：何以守位？曰仁。何以聚人？曰財。尙書曰：八政，一曰食，二曰貨。</sub>

泉流表其不匱，貿遷通其有亡。<sub>漢書曰：貨流於泉，布於布。*如淳曰：流行如泉也。*尙書：帝曰「貿遷有無化居。」</sub>

既龜貝積寢，緡繈專用，<sub>漢書曰：王莽居攝，更作金銀龜貝錢布之品。寢猶息也。漢書曰：武帝初笇緡錢。*李斐曰：緡絲以貫錢也。*管子曰：凶歲糴釜千繈。孟康漢書注曰：繈，錢貫也。</sub>

世代滋多，銷漏參倍。<sub>言錢之銷磨缺漏，或復三分，或至一倍也。</sub>

下貧無兼辰之業，中產闕洊歲之貲。<sub>周書夏箴曰：小人無兼年之食，妻子非其妻子也。班固漢史文帝贊曰：上嘗欲作露臺，召匠計之，直百金。曰「百金，中民十家產也。」左氏傳：晉洊飢。字書曰：洊，仍也。</sub>

惟瘼卹隱，無捨矜嘆。<sub>毛萇詩傳曰：瘼，病也。國語：祭公謀父曰「勤恤人隱而除其害也。」</sub>

上帝溥臨，賜朕休寶，<sub>漢書曰：上帝溥臨，不異下防。</sub>

~~命~~邛斜之谷[^36.4.8]，開而出銅。<sub>齊春秋曰：永明八年，蜀郡太守劉悛啟上曰：南廣郡界蒙山，有銅坑，掘則得銅，其利無極。上從之。</sub>

且有後命，事茲鎔範，<sub>左氏傳曰：王使宰孔賜齊侯胙，將拜，孔曰「且有後命也，無下拜。」漢書曰：釋其耒耨，冶鎔炊炭。*應劭曰：鎔，錢模也。*禮記：孔子曰「然後範金合土。」*鄭玄曰：範，鑄作模器用也。*</sub>

充都內之金，紹圓府之職。<sub>桓子新論曰：漢宣已來，百姓賦錢，壹歲餘二十萬，藏於都內。漢書曰：太公為周立九府圓法。*李奇曰：圓即錢也。將繼太公之職事也[^36.4.9]。*</sub>

但赤側深巧學之患，榆莢難輕重之權。<sub>言今欲為錢，若赤側則奸巧學鑄，深為可患；榆莢則輕重兼用，難可準平。漢書曰：民多姦錢，而公卿請令京師鑄官赤側，一當五。*如淳曰：以赤銅為其郭也。*漢書曰：漢興，以為秦錢重，難用，更令民鑄榆莢錢。*如淳曰：如榆莢也。*國語曰：周景王將鑄大錢，單穆公曰「不可。古者量貲幣，權輕重，以救民。民患輕，則為之作重幣以行之，於是有母權子而行，民皆得焉。若不堪重，則多作輕幣而行之，亦不廢重，於是乎有子權母而行。」*韋昭曰：重謂母，輕謂子。權，平也。若物直千二，而母當一千，則子二百，平之也。應劭曰：權其輕重也。*</sub>

開塞所宜，悉心以對。<sub>淮南子曰：通乎動靜之機，明乎開塞之節。開塞猶取捨也。尹文子曰：書開塞之宜，得周通之路。詩緯曰：君子息心研慮，推變見事。</sub>

又問：治歷明時，紹遷革之運；<sub>周易曰：君子以治歷明時。毛詩曰：帝遷明德。鄭玄箋曰：*天意去殷之惡[^36.4.10]，就周之德。*周易曰：湯武革命。</sub>

改憲敕法，審刑德之原。<sub>司馬彪續漢書：永平詔曰「春秋保乾圖云，三百年，升歷改憲。史官~~田~~用太初鄧~~公~~平術[^36.4.11]，有餘分一，在三百年之域，行度轉差，浸以繆錯，旋璣不正，文象不稽。冬至之日，日在斗二十二度，而歷以為牽牛中星，先立春一日，則四分數之立春也。而以折獄、斷大刑，於氣已迕，用望平和隨時之義，蓋亦遠矣[^36.4.12]。今改四分，以遵於堯，以順孔聖奉天之文。」宋均保乾圖注曰：三陽而陽備，備則宜改憲。憲，法也。周易曰：雷電噬嗑，先生以明罰敕法。淮南子曰：冬至為德，夏至為刑。</sub>

分命顯於唐官，文條炳於鄒說。<sub>尙書曰：分命羲仲，宅嵎夷，曰暘谷。又曰：分命和仲，宅西，曰昧谷。鄒說未詳。</sub>

及嵎夷廢職，昧谷虧方，<sub>言司歷之官廢也。嵎夷、昧谷，已見上文。</sub>

漢秉素祇之徵，魏稱黃星之驗。<sub>言五德之次亡也。漢書曰：高祖夜徑澤中，前有大蛇當路，高祖乃前，拔劍斬蛇。後人來至蛇所，有一老嫗夜哭，人問嫗何哭？嫗曰：吾子，白帝子也，化為蛇當道。今者赤帝子斬之。魏志曰：初，桓帝時，有黃星見於楚、宋之分。遼東殷馗善天文，言後五十歲，當有真人起於梁沛之間，其鋒不可當。至是凡五十年，而太祖破袁紹，天下莫敵。</sub>

紛爭空軫[^36.4.13]，疑論無歸。<sub>方言曰：軫，戾[^36.4.14]，謂相乖戾也。</sub>

朕獲纂洪基，思弘至道。<sub>班固高紀述曰：纂堯之緒。爾雅曰：纂，繼也。曹植魏德頌曰：武創洪基，克光厥德。尙書序曰：恢弘至道。</sub>

庶令日月休徵，風雨玉燭，<sub>尙書曰：休徵日月之行，則有冬有夏。爾雅曰：春為青陽，夏為朱明，秋為白藏，冬為玄英。四氣和謂之玉燭。</sub>

克明之旨弗遠，欽若之義復還。<sub>尙書曰：克明俊德。又曰：欽若昊天[^36.4.15]。</sub>

於子大夫何如哉？其驪翰改色，寅丑殊建，別白書之。<sub>禮記曰：夏后氏尚黑，戎事乘驪。*鄭玄曰：以建寅之月為正，物生色黑。黑馬曰驪。*禮記曰：殷人尚白，戎事乘翰。*鄭玄曰：以建丑之月為正月，物生色白。翰，白色馬也[^36.4.16]。*漢書：董仲舒對策曰「臣前所上對，辭不別白，指不分明。」</sub>

[^36.4.1]: 考異：選名昇學：袁本、茶陵本「昇」作「升」，是也。

[^36.4.2]: 考異：注「禮記曰司徒」：袁本、茶陵本「曰」下有「鄉論秀士」四字。案：此尤校刪也。

[^36.4.3]: 考異：注「一曰德行高妙」下至「才任三輔劇縣令」：此五十二字袁本、茶陵本無。

[^36.4.4]: 考異：良以食為民天：袁本、茶陵本「為」作「惟」，是也。

[^36.4.5]: 考異：注「周禮曰胏石」下至「赤石也」：此十七字袁本、茶陵本無。

[^36.4.6]: 考異：注「春秋元命苞曰樹棘槐聽訟於其下」：此十四字袁本、茶陵本無。

[^36.4.7]: 考異：注「冀夫人及君早起」：袁本、茶陵本無「及君」二字。案：此尤校添也。

[^36.4.8]: 考異：命邛斜之谷：茶陵本云五臣無「命」字。袁本云善「寶」下有「命」字。案：二本與上節接連「命」字絕句，不屬此首。詳其文義，仍不當有，恐但傳寫誤衍也。

[^36.4.9]: 考異：注「漢書曰」下至「將繼太公之職事也」：此二十七字袁本、茶陵本無。

[^36.4.10]: 考異：注「毛詩曰去殷之惡」：陳云「曰」下脫「帝遷明德鄭玄箋曰天意」十字。案：所校是也，引此者注正文「遷」字。

[^36.4.11]: 考異：注「史官田太初鄧公平術」：案：「田」當作「用」，「公」字不當有。各本皆誤。續漢志可證。

[^36.4.12]: 考異：注「蓋亦遠矣」：袁本、茶陵本「蓋亦」作「益以」。案：此尤依續漢志校改也。

[^36.4.13]: 考異：紛爭空軫：袁本、茶陵本「爭」作「諍」。案：二本不著校語，無以考之。

[^36.4.14]: 考異：注「方言曰軫」：袁本、茶陵本「軫」下有「戾」字，是也。

[^36.4.15]: 考異：注「又曰欽若昊天」：此六字袁本、茶陵本無。

[^36.4.16]: 考異：注「禮記曰夏后氏」下至「翰白色馬也」：此六十一字袁本、茶陵本無。

## 永明十一年策秀才文五首

> 王元長

問秀才：朕秉籙御天，握樞臨極。<sub>尙書旋璣鈐曰：河圖命紀也。圖天地帝王終始存亡之期，錄代之矩。籙與錄同也。周易曰：時乘六龍以御天。易通卦驗曰：遂皇氏始出握機矩。*鄭玄曰：遂皇，遂人也。但持斗機運轉之法。*春秋運斗樞曰：北斗七星，第一星天樞。論語素王受命讖曰：王者受命，布政易俗，以御八極。</sub>

五辰空撫，九~~序~~敘未歌[^36.5.1]。<sub>尙書：咎繇曰「撫于五辰，庶績其凝。」*孔安國曰：百官皆撫順五行之時，功皆成也。*又曰：德惟善政，政在養民。水火金木土穀惟修，正德利用厚生惟和，九功惟~~序~~敘，九~~序~~敘惟歌。</sub>

至於思政明臺，訪道宣室，<sub>管子曰：黃帝立明臺之義，上觀於賢也。漢書曰：文帝思賈誼，徵之。至，入見，上方受釐坐宣室。上因感鬼神事，而問鬼神之本。*蘇林曰：宣室，未央前正室也。*</sub>

若墜之惻每勤，如傷之念恒軫。<sub>尙書曰：民墜塗炭。*孔安國曰：若陷泥墜火。*左氏傳：逢滑曰「國之興也，視人如傷。」許慎淮南子注曰：軫，轉也。</sub>

故卹貧緩賦，省繇慎獄。<sub>應劭曰：繇者，役也。</sub>

幸四境無虞，三秋式稔。<sub>尙書曰：四方無虞，予一人以寧。秋有三月，故曰三秋。元命苞曰：陽氣數成於三，故時別三月。*宋衷曰：四時皆象此類，不惟秋也。*廣雅曰：年稔，秋穀熟也。</sub>

而多黍多稌，不興兩穗之謠；<sub>毛詩曰：豐年多黍多稌。東觀漢記曰：張堪，字君游，為漁陽太守，勸民耕種，以致殷富。有百姓歌曰「桑無附枝，麥穗兩歧；張君為政，樂不可支。」</sub>

無褐無衣，必盈七月之歎。<sub>毛詩曰：七月流火，九月授衣；無褐無衣，何以卒歲[^36.5.2]。</sub>

豈布政未優，將罷民難業？<sub>毛詩曰：敷政優優，百祿是遒。周禮曰：以圜土教罷民。</sub>

登爾於朝，是屬宏議。<sub>漢書：詔策晁錯曰「登大夫于朝，親諭朕志。」難蜀文曰：必將崇論宏~~義~~議[^36.5.3]。</sub>

罔弗同心，以匡厥辟。<sub>尙書曰：罔不同心，以匡乃辟[^36.5.4]。</sub>

又問：惟王建國，惟典命官。<sub>周禮曰：惟王建國，辨方正位。尙書堯典曰：乃命羲和。</sub>

上協星象，下符川嶽。<sub>春秋漢含孳曰：故三公象五岳，九卿法河海；三公在天法三台，九卿法北斗。</sub>

必待天爵具脩，人紀咸事，<sub>孟子曰：仁義忠信，樂善不倦，此天爵也；公卿大夫，此人爵也。古之人脩其天爵，而人爵從之。漢書：詔策公孫弘曰「天文地理，人事之紀也，子大夫習焉。」公孫弘對曰「天地無私親，順之利起，逆之害生，此天文地理人事之紀也。」</sub>

然後沿才受職，揆務分司。<sub>爾雅曰：揆，度也。</sub>

是以五正置於朱宣，下民不忒；<sub>左氏傳：郯子謂昭子曰「少皞摯之立，鳳鳥適至，故紀於鳥。鳥師而鳥名，五雉為五工正。」河圖曰：大星如虹，下流華渚，女節意，感生白帝朱宣。*宋均曰：朱宣，少昊氏。*鄭玄孝經注曰：忒，差也。</sub>

九工開於黃序，庶績其凝。<sub>漢書：劉向上疏曰「舜命九官，濟濟相讓，和之至也。」應劭曰：尙書[^36.5.5]「禹作司空，棄作后稷，契作司徒，咎繇作士，垂作共工，益作虞，伯夷作秩宗，夔作典樂，龍作納言，凡九官。」皇甫謐帝王世紀曰：舜始即真，改正朔，以土承火，色尚黃。尙書中候所謂建黃授正改朔。尙書：咎繇曰：庶績其凝。*孔安國曰：凝，成也。*</sub>

周官三百，漢位兼倍，<sub>禮記曰：有虞氏之官五十，夏后官百，殷官二百，周官三百。漢書曰：秦立百官，漢因循不革。自佐史至丞相，十三萬三百八十五人。今云兼倍，略言之耳。</sub>

歷茲以降，游惰寔繁。<sub>孔叢子：趙王曰「仲尼大聖，自茲以降，世業不替。」禮記曰：垂綏五寸，游惰之士。*鄭玄曰：惰游，罷人也。*尙書曰：寔繁有徒。</sub>

若閑冗畢棄[^36.5.6]，則橫議無已；<sub>荀悅申鑒曰：正貪祿，省閑冗，與時消息，昭惠恤下。文穎漢書注曰：冗，散也。孟子曰：聖王不作，諸侯放恣，處士橫議。</sub>

冕笏不澄，則坐談彌積。<sub>魏志：郭嘉說太祖曰「劉表坐談客耳。」</sub>

何則可脩？善詳其對。<sub>家語：孔子曰「欲善則詳。」*王肅曰：欲善其事，當詳慎之。*毛萇詩傳曰：詳，審也。</sub>

又問：昔者賢牧分陝，良守共治，<sub>公羊傳曰：自陝以東，周公主之；自陝以西，召公主之。袁煥與曹植書曰：召公與周公俱受分陝之任。漢書曰：孝宣躬親萬機，勵精為治，常稱曰「與我共治者，其唯良二千石乎！」</sub>

下邑必樹其風，一鄉可以為績。<sub>論語曰：子之武城，聞絃歌之聲。*鄭玄曰：武城，魯之下邑。*尙書曰：章善癉惡，樹之風聲。一鄉，謂桐鄉也。漢書曰：朱邑為桐鄉嗇夫，廉平不苛。及死，子葬之桐鄉，人為邑起冢立祠。</sub>

至有旦撫鳴琴，日置醇酒，<sub>呂氏春秋曰：宓子賤治單父，彈琴，身不下堂而單父治。漢書曰：曹參代蕭何為相國，日夜飲酒。卿大夫以下吏及賓客，見參不事事，來者皆欲有言。至者，參輒飲以醇酒，度之欲有言，復飲，醉而後去，終莫得開說。</sub>

文而無害，嚴而不殘。<sub>漢書曰：蕭何以文毋害為沛主吏掾。*音義曰：文無所枉害也。*漢書曰：雋不疑為吏，嚴而不殘。</sub>

故能出人於阽危之域，躋俗於仁壽之地。<sub>阽危，已見謝眺八公山詩。漢書：王吉上疏曰「陛下敺一世之民，躋之仁壽之域，則俗何以不若成康，壽何以不若高宗也。」</sub>

是以賈誼有言：~~天~~下之有惡[^36.5.7]，吏之罪也。<sub>賈子曰：吏能為善，則人必能為善也；故人之不善也，吏之罪也。</sub>

頃深汰珪符，妙簡銅墨；<sub>范曄後漢書曰：詔書沙汰刺史二千石，以賈琮為冀州刺吏。說文曰：汰，簡也；汰，達蓋切。周禮曰：上公之禮執桓珪，諸侯之禮執信珪，諸伯執躬珪。漢書曰：文帝初與郡守為銅虎符、竹使符。潘安仁夏侯湛誄曰：妙簡邦良。爾雅曰：簡，擇也。漢書曰：縣令長皆秦官，秩六百石以上，皆銅印墨綬。</sub>

而春雉未馴，秋螟不散。<sub>東觀漢記曰：魯恭為中牟令，時郡國螟傷稼，犬牙緣界，不入中牟。河南尹袁安聞之，疑其不實，使仁恕掾肥親往廉之。恭隨行阡陌，俱坐桑下，有雉過，止其傍，傍有童兒。親曰「何不捕之？」兒言「雉方將鶵。」親曰「所以來者，欲察君之化跡爾。今蟲不犯境，此一異也；化及鳥獸，此二異也；豎子有仁心，此三異也。」具以狀言安[^36.5.8]。范曄後漢書曰：宋均遷九江，守山陽。楚沛多蝗，其飛至九江東界者，輒東西散去。</sub>

入在朕前，湊其智略；出連城守，闕爾無聞。<sub>漢書曰：吾丘壽王為東郡尉。詔賜壽王璽書曰「子在朕前之時，智略輻湊；及至連十餘城之守，職事並廢，甚不稱在前時，何也？」</sub>

豈薪槱之道未弘？為網羅之目尚簡？<sub>毛詩曰：芃芃棫樸，薪之槱之。*毛萇曰：山木茂盛，萬人得而薪之；賢人，國家得用蕃興也。*曹子建書曰：仲宣獨步於漢南，孔璋鷹揚於河朔，吾王設天網以該之。文子曰：有鳥將來，張羅待之，而得鳥者，羅之一目也。今為一目之羅，即無時得鳥[^36.5.9]。孔安國尙書傳曰：簡，略也。</sub>

悉意正辭，無侵執事。<sub>漢書：詔策晁錯曰「大夫其正論，毋枉執事。」*音義或曰：毋為有司枉橈。*</sub>

又問：朕聞上智利民，不述於禮；大賢彊國，罔圖惟舊。<sub>史記：商君說秦孝公曰「聖人苟可以彊國，不法其故；苟可以利民，不循其禮。」</sub>

豈非療飢不期於鼎食，拯溺無待於規行。<sub>毛詩曰：泌之洋洋，可以樂飢。*鄭玄曰：泌水洋洋，然飢者見之，可飲以療飢。*家語曰：子路南游於楚，列鼎而食。抱朴子曰：規行矩步，不可以救火拯溺也。</sub>

是以三王異道而共昌，五霸殊風而並列。<sub>淮南子曰：五帝異道而德覆天下，三王殊事而名施後世。左氏傳：賓媚人曰「五伯之霸也，勤而撫之，以役王命。」*杜預曰：夏伯昆吾，商伯大彭豕韋，周伯齊桓晉文。*戰國策：趙王謂趙文曰「三代不同服而王，五伯不同俗而政。」</sub>

今農戰不脩，文儒是競，<sub>商君書曰：國待農戰而安，君待農戰而尊。論衡曰：上書白記者，文儒也。夫文儒之力過儒生，況文史也。</sub>

棄本殉末，厥弊茲多。<sub>漢書：詔曰「農，天下之大本也，而人或不務本而事末，故生不遂。」*李奇曰：本，農也；末，賈也。*</sub>

昔宋臣以禮樂為殘賊，漢主比文章於鄭衛，<sub>宋臣，墨翟也。孫卿子曰：樂也者，和之不可變者也；禮也者，理之不可易者也。墨子非之，幾遇刑也。墨子賤禮樂而貴勇力，~~貪~~貧則為盜，富則為~~賤~~賊[^36.5.10]，治世反是。漢書曰：宣帝數從王褒等，所幸宮觀，輒為歌頌，議者多以為淫靡不急。上曰「辭賦大者與詩同義，小者辯麗可~~嘉~~喜[^36.5.11]，譬如女工有綺縠，音樂有鄭衛也。」</sub>

豈欲非聖無法，將以既道而權？<sub>孝經曰：非聖人者無法。論語：子曰「可與學，未可與適道；可與適道，未可與立；可與立，未可與權。」公羊傳曰：權者何？權者，反於經然後有善者也。</sub>

今欲專士女於耕桑，習鄉閭以弓騎；<sub>孝經鉤命決曰：耕桑得利，究年受福。史記曰：趙武靈王胡服以習騎射。</sub>

五都復而事庠序，四民富而歸文學。<sub>漢書曰：王莽於五都立均官，更名雒陽、邯鄲、臨淄、宛、成都五都市長，皆為五均司市師。又曰：平帝立學官，鄉曰庠，聚曰序。管子曰：士農工商四民者，國之石民也。</sub>

其道奚若？爾無面從。<sub>尙書曰：予違汝弼，汝無面從。</sub>

又問：自晉氏不綱，關河蕩析，<sub>班固漢書述曰：秦人不綱，網漏于楚。王隱晉書曰：石季龍死，朝廷欲遂蕩平關河。尙書：盤庚曰「今我民用蕩析離居。」</sub>

宋人失馭，淮汴崩離。<sub>答賓戲曰：王塗蕪穢，周失其御。應劭漢書注曰：汴水在滎陽西南。論語：子曰「邦分崩離析而不能守也。」</sub>

朕思念舊民[^36.5.12]，永言攸濟。<sub>毛詩曰：永言孝思。尙書曰：予惟小子，若涉淵水，予惟往求朕攸濟。</sub>

故選將開邊，勞來安集；<sub>漢書：嚴尤上疏曰「武帝選將練兵，深入遠戍。」又班固曰：武帝廣開三邊。毛詩序曰：萬民離散，不安其居，而能勞來還定安集之。</sub>

加以納款通知，布德脩禮，<sub>納其款關之誠，而通其和好之禮。漢書曰：匈奴呼韓邪單于款五原塞，遣名王奉獻[^36.5.13]，始和親。呂氏春秋曰：季春之月，天子布德和惠。孫卿子曰：管仲，為政者也，未及脩禮。故脩禮者王，為政者彊。</sub>

歌皇華而遣使，賦膏雨而懷賓。<sub>毛詩序曰：皇皇者華，君遣使臣也。左傳曰：季武子如晉，晉侯饗之，范宣子為賦黍苗，季武子再拜曰「小國之仰大國也，如百穀之仰膏雨焉。若常膏之，其天下集睦，豈惟弊邑[^36.5.14]。」周禮曰：二曰教職，以安邦國，以懷賓客。</sub>

所以關洛動南望之懷，獯夷遽北歸之念。<sub>王逸楚辭注曰：遽，競也。</sub>

夫危葉畏風，驚禽易落，<sub>漢書：上曰「單于待命加慢，今欲攻之，如何？」王恢曰「草木遭霜者，不可以風過，通方之士，不可以文亂。今擊之，單于可禽。」淮南子曰：使葉落者，風之搖也。戰國策：魏加謂春申君曰[^36.5.15]「日者更嬴謂魏王曰『臣能虛發而下鳥。』有鴻鴈從東方來，更嬴以虛弓發而下之。王曰『射，爾至此乎！』更嬴曰『此孽也。其飛徐者，創痛也；悲鳴者，久失群也。故創未息，而驚心未去，聞弦音而高飛，故創怯。』今臨武君嘗為秦孽，不可為拒秦之將[^36.5.16]。」</sub>

無待干戈，聊用辭辯，片言而求三輔，一說而定五州。<sub>漢書曰：內史，武帝更名京兆尹，左內史更名左馮翊，主爵中尉更名右扶風，是為三輔。~~天下有十二州，齊得其七，故謂北境為五州。~~五州，已見顏延之侍遊曲阿後湖詩[^36.5.17]。</sub>

斯路何階？人誰或可？<sub>爾雅曰：階，因也。</sub>

進謀誦志，以沃朕心。<sub>言進嘉謀，當謂誦汝志，以沃帝心也。周禮曰：撢人掌誦王志，導國之政事。*鄭玄曰：以王之志與政事諭說諸侯。*撢音探。廣雅曰：誦，言也。然彼言王志，與此微殊，不以文害意也。尙書曰：啟乃心，沃朕心。</sub>

[^36.5.1]: 考異：九序未歌：何校「序」改「敘」。案：何據注也，注「九功惟序，九序惟歌」，茶陵本二「序」字作「敘」，袁本并入五臣亦作「敘」。其所載五臣向曰「九序，謂六府三事也」，則二本並作「序」，恐正文為善「敘」，五臣「序」，各本所見亂之。此本注二字作「序」，乃尤延之以正文改注，未必是也。

[^36.5.2]: 考異：注「毛詩曰」下至「何以卒歲」：此十九字袁本、茶陵本無。

[^36.5.3]: 考異：注「必將崇論宏義」：案：「義」當作「議」。各本皆誤。

[^36.5.4]: 考異：注「尙書曰罔不同心以匡乃辟」：此十一字袁本、茶陵本無。

[^36.5.5]: 考異：注「應劭尙書」：案：「劭」下當有「曰」字。各本皆脫。

[^36.5.6]: 考異：若閑冗畢棄：茶陵本「畢」作「卑」，云五臣作「畢」。袁本云善作「卑」。案：二本所見，傳寫誤也。此蓋尤延之校改正之。

[^36.5.7]: 考異：天下之有惡：茶陵本云五臣無「天」。袁本云善有「天」。案：此不當有，各本所見，皆傳寫誤衍耳。

[^36.5.8]: 考異：注「東觀漢記曰魯恭」下至「具以狀言安」：此一百二十字袁本、茶陵本無。又自此下至本節注末，茶陵有，袁無，皆并善入五臣而誤刪削也。餘不悉出。

[^36.5.9]: 考異：注「文子曰有鳥將來張羅」下至「即無時得鳥」：此二十九字袁本、茶陵本無。案：「張羅」下當有「待之」二字。袁、茶陵二本所載并入五臣翰注者有。

[^36.5.10]: 考異：注「貪則為盜富則為賤」：案：「貪」當作「貧」。何校「賤」改「賊」，陳同，是也。此所引樂論篇文。

[^36.5.11]: 考異：注「辯麗可嘉」：何校「嘉」改「喜」，是也。各本皆誤。

[^36.5.12]: 考異：朕思念舊民：茶陵本「念」作「命」，云五臣作「念」。袁本云善作「命」。案：二本所見，傳寫誤也。此蓋尤延之校改正之。

[^36.5.13]: 考異：注「名王奉獻」：袁本、茶陵本「名」上有「遣」字，是也。

[^36.5.14]: 考異：注「毛詩序曰」下至「豈惟弊邑」：此六十六字袁本、茶陵本無。

[^36.5.15]: 考異：注「魏謂春申君曰」：陳云「魏」下脫「加」字，是也。各本皆脫。

[^36.5.16]: 考異：注「不可為秦之將」：案：「為」下當有「拒」字。各本皆脫。前東門行注引有。

[^36.5.17]: 考異：注「天下有十二州齊得其七故謂北境為五州」：袁本無此十七字，有「五州已見顏延之侍遊曲阿後湖詩」十四字。案：袁本最是。此尤同茶陵複出而誤。

## 天監三年策秀才文三首

<sub>何之元梁典曰：天監，武帝年號也。</sub>

> 任彥昇

問秀才：朕長驅樊鄧，直指商郊，<sub>商，喻齊也。史記：樂毅書曰「輕卒銳兵，長驅至國。」漢書：朱買臣曰「發兵浮海，直指泉山。」尙書曰：武王朝至于商郊。</sub>

因藉時來，乘此歷運，<sub>魏志：劉廙上疏曰「臣遭乾坤之靈，值時來之運。」</sub>

當扆永念，猶懷慚德。<sub>禮記曰：天子當扆而立。尙書曰：成湯放桀於南巢，惟有慚德。</sub>

何者？百王之弊，齊季斯甚，<sub>班固漢書贊曰：漢承百王之弊，季謂末年。</sub>

衣冠禮樂，掃地無餘。<sub>言衣冠制度、禮樂軌儀皆見廢棄，故無餘也。班固漢書贊曰：秦滅六國，而上古遺烈，掃地盡矣。</sub>

斲雕刓方，經綸草昧。<sub>漢書曰：漢興，破觚而為圜，斲琱而為樸。蘇林漢書注曰：刓音刓角之刓，與~~刓~~剸同[^36.6.1]。周易曰：雲雷屯，君子以經綸。又曰：天造草昧，宜建侯而不寧。*鄭玄曰：造，成也。草，草創也。昧，昧爽也。*</sub>

採三王之禮，冠履粗分；因六代之樂，宮判始辨。<sub>周禮曰：王宮懸，諸侯軒懸，卿大夫判懸，士~~植~~特懸[^36.6.2]。</sub>

而百度草創，倉廩未實。<sub>尙書曰：百度唯貞。論語曰：裨諶草創之。管子曰：倉廩實知禮節。</sub>

若終畝不稅，則國用靡資；<sub>國語曰：王耕三推之，庶人終于畝。禮記曰：古者公田籍而不稅。毛萇詩傳曰：資，財也。</sub>

百姓不足，則惻隱深慮。<sub>論語：有若曰「百姓足，君孰與不足？百姓不足，君孰與足？」孟子曰：無惻隱之心，非~~仁~~人也[^36.6.3]。惻隱者，仁之端。</sub>

每時入芻藁，歲課田租，<sub>漢舊儀曰：民田租芻藁，以給經用也。尙書曰：百里納槁。</sub>

愀然疚懷，如憐赤子。<sub>禮記曰：哀公敢問「人道誰為大？」孔子愀然作色而對。月賦曰：悄焉疚懷。尙書曰：若保赤子，惟民其康乂。</sub>

今欲使朕無滿堂之念，民有家給之饒，<sub>說苑曰：古人於天下也，譬一堂之上。今有滿堂飲酒，有一人獨索然向隅泣，則一堂之人，皆不樂也。鄧析子曰：聖人逍遙一世之間，而家給人足，天下太平。</sub>

漸登九年之畜，稍去關市之賦。<sub>禮記曰：國無九年之畜曰不足。周禮曰：以九賦歛財賄，七曰關市之賦。*鄭玄曰：賦，謂口出泉；關市，謂占會百物也。*</sub>

子大夫當此三道，利用賓王，<sub>三道、賓王，已見上文。</sub>

斯理何從？佇聞良說。<sub>顏延之策秀才文曰：廢興之要，敬俟良說。</sub>

問：朕本自諸生，弱齡有志，<sub>鍾離意別傳曰：嚴遵與光武皇帝俱為諸生。禮記：孔子曰「大道之行也，與三代之英，丘未之逮，而有志焉。」</sub>

閉戶自精，開卷獨得。<sub>楚國先賢傳曰：孫敬入學，閉戶牖，精力過人，太學謂曰閉戶生。入市，市人相語「閉戶生來。不忍欺也。」陶潛誡子書曰：開卷有得，便欣然忘食。</sub>

九流七略，頗常觀覽；六藝百家，庶非牆面。<sub>漢書曰：九流，有儒家流、道家流、陰陽家流、法家流、名家流、墨家流、從橫家流、雜家流、農家流。又曰：劉歆總群書而奏其七略，故有輯略，有六藝略，有諸子略，有詩賦略，有兵書略，有數術略，有方技略。廣雅曰：頗，少也。周禮：保氏養國子以道，乃教之六藝：一曰五禮，二曰六樂，三曰五射，四曰五御，五曰六書，六曰九數。淮南子曰：百家異說，各有所出。論語：子謂伯魚曰「汝為周南召南矣乎？人而不為周南、召南，其猶正牆面而立也與！」</sub>

雖一日萬機，早朝晏罷，<sub>尙書曰：兢兢業業，一日二日萬機。墨子曰：早朝晏罷，斷獄治政也。</sub>

聽覽之暇，三餘靡失。<sub>上林賦曰：朕以覽聽餘閑，無事棄日。魏略曰：董遇，字季真，善左氏傳。從學者云「~~若~~苦渴無日[^36.6.4]。」遇言「當以三餘。」或問三餘之意，遇言「冬者歲之餘，夜~~與陰~~者日之餘，陰雨者~~月~~時之餘[^36.6.5]。」</sub>

上之化下，草偃風從，<sub>論語：子曰「君子之德風，小人之德草，草上之風必偃。」</sub>

惟此虛寡，弗能動俗。<sub>蔡邕姜肱碑曰：至德動俗，邑中化之。</sub>

昔紫衣賤服，猶化齊風；<sub>韓子曰：齊桓公好服紫，一國盡服紫，當時十素不得一紫。公患之，告管仲。管仲曰「君欲止之，何不自誡勿衣也？」謂左右曰「甚惡紫臭。」公曰「諾。」於是郎中莫衣紫；其明日，國中莫有衣紫；三日，境內莫衣紫。</sub>

長纓鄙好，且變鄒俗。<sub>韓子曰：鄒君好長纓，左右皆服長纓，甚貴。鄒君患之，問左右。左右對曰「君好服之，百姓亦多服，是故貴。」鄒君因先自斷其纓而出，國中皆不服長纓。</sub>

雖德慚往賢，業優前事。且夫搢紳道行，祿利然也。<sub>封禪書曰：因雜搢紳先生之略術。班固漢書贊曰：大師至千餘人，蓋祿利之路然也。</sub>

朕傾心駿骨，非懼真龍，<sub>新序曰：郭隗謂燕王曰「古之君有以千金市千里馬者，三年不得。人請求之，三月得馬，已死矣，買其骨以五百金。君大怒之。人曰『死馬骨且市之，況生馬乎？天下必以王為好馬矣。』於是不能期年，千里馬至者二。今王誠願致士，請從隗始。隗且見事，況賢~~於隗~~者也~~乎~~[^36.6.6]？」~~又~~莊子曰：子張見魯哀公，哀公不禮，去，曰「君之好士，有似葉公子高之好龍也。葉公好龍，室屋彫文，盡以寫龍。於是天龍聞而下之，窺頭於牖，拖尾於堂。葉公見之，棄而退走，失其魂魄，五色無主。是葉公非好真龍也，好夫似龍而非龍者也。今君之好士也，好夫似士而非士者也。」</sub>

輜軿青紫，如拾地芥。<sub>范曄後漢書曰：袁紹，賓客所歸，輜軿紫轂，填接街陌。說文曰：軿，車前衣，車後為輜。漢書曰：夏侯勝每講授，常謂諸生曰「士病不明經，經術苟明，其取青紫，如俛拾地芥爾。言好學明經術，以取貴位之服，如似車載之多也；取之易也，如拾地草。」</sub>

而惰游廢業，十室而九，<sub>惰遊，已見上文。抱朴子曰：秦降及季杪，天下欲反，十室而九。</sub>

鳴鳥薎聞，子衿不作。<sub>言古者收教不及於道者，故天下太平而鳳凰至；學校廢，則作子衿以刺之，而人感思學。今則不然，言不如古也。尙書：周公曰「~~攸~~收罔勗弗及，~~苟~~耇造德弗降[^36.6.7]，我則鳴鳥不聞。」毛萇詩傳曰：薎，~~如~~無也[^36.6.8]。詩序曰：子衿，刺學廢也。兩都賦序曰：王澤竭而詩不作。</sub>

弘獎之路，斯既然矣，<sub>小雅曰：獎，勸也。</sub>

猶其寂寞，應有良規。<sub>魏志：明帝報王朗詔曰「欽納至言，思聞良規。」</sub>

問：朕立諫鼓，設謗木，於茲三年矣。<sub>鄧析子曰：堯置欲諫之鼓，舜立誹謗之木，此聖人也。</sub>

比雖輻湊闕下，多非政要；<sub>文子曰：群臣輻湊。*張湛曰：如輻之集於轂也。*范曄後漢書曰：詔問蔡邕，宜披露得失，指陳政要。</sub>

日伏青蒲，罕能切直。<sub>漢書曰：史丹直入臥內，頓首伏青蒲上。*應劭曰：以青規地曰青蒲。*桓子新論曰：切直忠正，則汲黯之敢諫爭也。</sub>

將齊季多諱，風流遂往。<sub>毛萇詩傳曰：將，且也。老子曰：天下多忌諱而民彌貧。淮南子曰：晚世風流，終敗禮廢義。上林賦曰：遂往而不反矣。</sub>

將謂朕空然慕古，虛受弗弘。<sub>漢書曰：王莽好空言，慕古法，多封爵人。周易曰：君子以虛受人。</sub>

然自君臨萬寓，介在民上，<sub>左氏傳：子囊曰「赫赫楚國，而君臨之。」方言曰：介，特也。漢書：宣帝詔曰「朕承洪業，託於士民之上也。」</sub>

何嘗以一言失旨，轉徙朔方，<sub>范曄後漢書曰：蔡邕上疏，帝覽而歎息。因起更衣，曹節於後竊視之，悉宣語左右，事遂漏露。程璜遂使人飛章言邕，於是下邕洛陽獄。詔減死一等，與家屬髡鉗徙朔方，詔不得以赦令除。</sub>

睚眥有違，論輸左校，<sub>漢書曰：原涉好殺[^36.6.9]，眥睚於塵中。論輸，謂論其罪而輸作也。~~漢書：陳咸，字子康，年十八，以父萬年任為郎。有異材，抗直，數言事刺譏近臣，書數十上，遷為左曹。父嘗病，召咸教戒於床下，語至夜半，咸睡，頭觸屏風。父大怒，欲杖之，曰「乃公教戒汝，汝反睡，不聽吾言，何也？」咸叩頭謝曰「具曉所言大要，教咸讇也。」父迺不復言。元帝擢咸為御史中丞，後為南陽太守，所居以殺伐立威，豪猾吏及大姓犯法，輒論輸府~~漢書·陳萬年傳曰：論輸府下[^36.6.10]。范曄後漢書曰：李膺為河南尹，時宛陵大姓羊元群罷北海郡，贓罪狼籍，膺表欲罰其罪[^36.6.11]，元群行賂宦竪，膺反坐，輸作左校。漢書曰：將作少府有左校令丞。</sub>

而使直臣杜口，忠讜路絕。<sub>漢書：~~景帝問鄧公，鄧公曰「夫鼂錯患諸侯彊大不可制，故請削之，以尊京師，萬世之利也。計畫始行，卒受大戮~~鄧公謂景帝曰[^36.6.12]「內杜忠臣之口，外為諸侯報仇。」聲類曰：讜，善言也。</sub>

將恐弘長之道，別有未周。<sub>韓詩曰：將恐將懼。*薛君曰：將，辭也。*檀道鸞晉陽秋曰：謝安為桓溫司馬，不存小察，盡弘長之風。</sub>

悉意以陳，極言無隱。<sub>漢書曰：哀帝使傅喜問李尋曰「~~間者水出地動，日月失度，星辰亂行，災異仍重，~~[^36.6.13]極言無有所諱。」周書曰：慎問其故，無隱乃情。</sub>

[^36.6.1]: 考異：注「刓音角之刓與刓剸同」：袁本、茶陵本無「音」字。案：各本皆非也，當作「刓音刓角之刓，與剸同」，韓信傳注可證。

[^36.6.2]: 考異：注「士植懸」：袁本、茶陵本「植」作「特」，是也。

[^36.6.3]: 考異：注「非仁也」：何校「仁」改「人」，是也。

[^36.6.4]: 考異：注「若渴無日」：案：「若」當作「苦」。各本皆偽。魏志王朗傳注引可證。

[^36.6.5]: 考異：注「夜與陰者日之餘雨者月之餘」：袁本、茶陵本無「與陰」二字，「雨」上有「陰」字，「月」作「時」。案：二本是也。王朗傳注引正如此。

[^36.6.6]: 考異：注「況賢於隗者乎又」：袁本、茶陵本作「況賢者也莊子曰」。案：以下文今新序有，莊子無，故尤延之校改如此也。但考藝文類聚鱗介部，亦引為莊子。困學紀聞，莊子逸篇採之。仍當依二本為是。

[^36.6.7]: 考異：注「攸罔勗弗及苟造德弗降」：袁本、茶陵本「攸」作「收」。又茶陵本「苟」作「耇」，是也。袁本作「考」，亦誤。

[^36.6.8]: 考異：注「薎如也」：陳云「如」，「無」誤，是也。各本皆誤。案：此所引板傳文。

[^36.6.9]: 考異：注「原涉好殺」：袁本、茶陵本無「殺」字。案：此尤校添也。

[^36.6.10]: 考異：注「漢書陳咸」下至「輒論輸府」：袁本、茶陵本無此一百三十二字，有「漢書陳萬年傳曰論輸府下」十一字。案：此卷末葉尤脩改，乃初同二本而後添。當以二本為是。又案：末「下」字漢書無，蓋衍也。

[^36.6.11]: 考異：注「膺表欲罪」：袁本、茶陵本「欲」下有「罰其」二字，是也。

[^36.6.12]: 考異：注「景帝問鄧公」下至「卒受大戮」：袁本、茶陵本無此四十字，有「鄧公謂景帝曰」六字。案：此亦二本是。

[^36.6.13]: 考異：注「間者水出」下至「災異仍重」：袁本、茶陵本無此十八字。案：此亦二本是。

文選卷第三十六

賜進士出身通奉大夫江南蘇松常鎮太等處承宣布政使司布政使胡克家重校刊
