## 蜀都賦

有西蜀公子者，言於東吳王孫，<sub>善曰：聖主得賢臣頌曰：今臣僻在西蜀。史記，武王得仲雍曾孫周章，封之東吳。漢書曰：漂母謂韓信曰：吾哀王孫而進食。蘇林曰：如言公子也。博物志曰：王孫、公子，皆相推敬之辭。</sub>

曰：「蓋聞天以日月爲綱，地以四海爲紀。九土星分，萬國錯跱。崤<sub>胡交</sub>

函有帝皇之宅，河洛爲王者之里。<sub>非日月無以觀天文，非四海無以著地理，故聖人仰觀俯察、窮神盡微者，必須綱紀也。崤，東、西崤也。函，函谷關也。賈生過秦曰：以崤、函爲宮。里，居也。言周、漢皆以河、洛爲都邑。善曰：越絕書，范蠡曰：天貴持盈，不失日月星辰之綱紀。毛詩曰：滔滔江、漢，南國之紀。周禮曰：以星土分辨九州之地所封域。尚書曰：萬國咸寧[^4.3.1]。張衡靈憲曰：星體生於地，列居錯峙。崔駰河南尹箴曰：唐、虞、商、周，河、洛是居。</sub>

吾子豈亦曾聞蜀都之事歟？請爲左右揚搉<sub>古學</sub>而陳之。<sub>韓非有揚搉篇。班固曰：揚搉古今，其義一也。善曰：許慎淮南子注曰：揚搉，粗略也。</sub>

「夫蜀都者，蓋兆基於上世，開國於中古。廓靈關以爲門，包玉壘而爲宇。帶二江之雙流，抗峨眉之重阻。<sub>楊雄蜀王本紀曰：蜀王之先，名蠶叢、拍濩、魚鳧、蒲澤、開明。是時人萌椎髻左言，不曉文字，未有禮樂。從開明上到蠶叢，積三萬四千歲，故曰兆基於上代也。秦惠王討滅蜀王，封公子通爲蜀侯。惠王二十七年，使張若與張儀築成都城。其後置蜀郡，以李冰爲守。地理志曰：蜀守李冰鑿離堆，穿兩江，爲人開田，百姓饗其利。是時蜀人始通中國，言語頗與華同，故言開國於中古也。靈關，山名，在成都西南漢壽界[^4.3.2]。在前，故曰門也。玉壘，山名也，湔水出焉，在成都西北岷山界。在後，故曰宇也。江水出岷山，分爲二江，經成都南，東流經之，故曰帶也。楊雄蜀都賦曰：兩江珥其前。峨眉，山名也，在成都南犍爲界。面之，故曰抗也。</sub>

水陸所湊，兼六合而交會焉；豐蔚所盛，茂八區而菴<sub>烏覽</sub>藹焉。<sub>八區，四方四隅也。地理志曰：巴、蜀土地肥美，有山林菓實之饒。班固西都賦曰：郊野之富，號爲近蜀。美其豐盛。善曰：六合，已見西都賦。長楊賦曰：洋溢八區。</sub>

「於前則跨躡犍<sub>乾</sub>牂<sub>臧</sub>，枕<sub>之鴆</sub>輢交趾。經途所亘，五千餘里。山阜相屬，含谿懷谷。崗巒糺紛，觸石吐雲。<sub>阜，大山也。巒，山長而狹也。一曰山小而銳也。水注川曰谿，注壑曰谷。善曰：漢書志有犍爲郡、牂牁郡，並屬益州，又有交趾郡，屬交州。輢，寄也，於蟻切。春秋元命包曰：山有含精藏雲，故觸石而出也。</sub>

鬱葐<sub>汾</sub>蒀<sub>於文</sub>以翠微，崛<sub>魚物</sub>巍巍以峩峩。干青霄而秀出，舒丹氣而爲霞。<sub>翠微，山氣之輕縹也。霞，赤雲也。嚴夫子哀時命曰：紅霓紛其朝霞。山澤氣通，故曰舒丹氣以爲霞也。善曰：甘泉賦曰：騰青霄而軼浮景。河圖曰：崑崙山有五色水，赤水之氣，上蒸爲霞而赫然也。</sub>

龍池𤀰<sub>胡角[^4.3.3]</sub>瀑<sub>步角[^4.3.3]</sub>濆<sub>扶刎[^4.3.3]</sub>其隈，漏江伏流潰<sub>胡內</sub>其阿。汩<sub>骨</sub>若湯谷之揚濤，沛<sub>普賴</sub>若濛汜<sub>似</sub>之涌波。龍池在朱堤南十里[^4.3.4]，地周四十七里。漏江在建寧，有水道，伏流數里復出。故曰漏江。湯谷，日所出也。濛汜，日所入也。善曰：𤀰瀑，水沸之聲也。公羊傳曰：濆泉者何，涌泉也。淮南子曰：日出于湯谷，浴于咸池。楚辭云：日出于陽谷，入于濛汜[^4.3.5]。濛汜，見西京賦。</sub>

於是乎邛竹緣嶺，菌桂臨崖<sub>宜</sub>。旁挺龍目，側生荔枝。布緑葉之萋萋，結朱實之離離。迎隆冬而不凋，常曄曄以猗猗。<sub>邛竹出興古盤江以南，竹中實而高節，可以作杖。神農本草經曰：菌桂出交阯，圓如竹，爲衆藥通使。一曰：菌，薰也，葉曰蕙，根曰薰。南裔志曰：龍眼，荔枝，生朱堤南廣縣，犍爲僰道縣。隨江東至巴郡江州縣，往往有荔枝樹，高五六丈，常以夏生，其變赤可食。龍眼似荔枝，其實亦可食。邛竹、菌桂、龍眼、荔枝，皆冬生不枯，鬱茂於山林。善曰：王逸荔枝賦曰：緣葉蓁蓁。又曰：朱實叢生。孫卿子曰：松栢經隆冬而不凋，蒙霜雪而不攣。曄曄、猗猗，已見西都賦。</sub>

孔翠群翔，犀象競馳。白雉朝雊，猩猩<sub>生</sub>夜啼。金馬騁光而絕景，碧雞儵忽而曜儀。火井沈熒於幽泉，高爓飛煽<sub>扇</sub>於天垂。<sub>孔，孔雀也。翠，翠鳥也。孔雀特出永昌南涪縣。翡翠常以二月、九月群翔興古十餘[^4.3.6]。白雉出永昌。猩猩生交趾封溪，似猨，人面，能言語，夜聞其聲，如小兒啼。春秋傳曰：豕人立而啼。服子慎曰：啼，呼也。淮南子曰：猩猩知往。地理志曰：金馬、碧雞，在越嶲青蛉縣禺同山。漢宣帝時，方士言益州有金馬、碧雞之神，可以醮祭而置也[^4.3.7]。宣帝使諫議大夫王褒持節而求之，褒道病卒，竟不能致也。蜀郡有火井，在臨邛縣西南。火井，鹽井也。欲出其火，先以家火投之，須臾許，隆隆如雷聲，爓出通天，光輝十里，以筩盛之，接其光而無炭也。煽，熾也。善曰：廣雅曰：熒，光也。說文曰：爓，火焰也，音艷[^4.3.8]。天垂，天四垂也。</sub>

其間則有虎珀丹青，江珠瑕英。金沙銀礫[^4.3.9]<sub>歷</sub>，符采彪<sub>筆尤</sub>炳，暉麗灼<sub>酌</sub>爍<sub>舒藥切</sub>。<sub>永昌博南縣出虎珀。牂牁有白曹山，出丹青、曾青、空青也。本草經云：皆出越嶲郡。瑕，玉屬也。楊雄蜀都賦云：瑕英江珠。永昌有水出金，如糠在沙中。興古盤町山出銀。符采，玉之橫文也。灼爍，艷色也。善曰：博物志曰：虎珀，一名江珠。</sub>

「於後則却背華容，北指崑崙。緣以劔閣，阻以石門。<sub>華容，水名，在江由之北。崑崙，山名也。楊雄蜀都賦曰：北屬崑崙。劔閣，谷名，自蜀通漢中道，一由此，北有閣道，在梓潼郡東北。石門，在漢中之西，褒中之北。此二處，蜀之險隘於是在焉。</sub>

流漢湯湯<sub>傷</sub>，驚浪雷奔。望之天迴，即之雲昏。水物殊品，鱗介異族。或藏蛟螭<sub>勑知</sub>，或隱碧玉。嘉魚出於丙穴，良木攢於襃谷。<sub>有鱗曰蛟螭。蛟螭，水神也，一曰雌龍也，一曰龍子也。相如上林賦曰：蛟龍赤螭。碧玉，謂水玉也。尸子曰：龍淵生玉英。丙穴，在漢中沔陽縣北，有魚穴二所，常以三月取之。丙，地名也，襃中縣南口斜谷，水源在北，南流經襃中，故北口曰斜，南口曰襃，同一谷耳，長四百七十里。襃、斜出良材。漢書曰：斜谷之木，不足爲我械。善曰：枚乘七發曰：波湧而濤起，橫奔似雷行。任豫益州記曰：嘉魚，鱗似鱒魚。</sub>

其樹則有木蘭梫<sub>寢[^4.3.10]</sub>桂，杞櫹<sub>蕭</sub>椅<sub>於其</sub>桐，椶枒<sub>邪</sub>楔<sub>耕八</sub>樅<sub>七松</sub>。楩<sub>頻縣</sub>柟<sub>南</sub>幽藹於谷底，松柏蓊鬱於山峰。<sub>木蘭，大樹也，葉似長生，冬夏榮。常以冬華，其實如小柿，甘美，南人以爲梅，其皮可食。楊雄蜀都賦曰：樹以木蘭。梫桂，木桂也。傳曰：杞梓之木。櫹，大木也。詩曰：其桐其椅。椶枒出蜀，其皮可作繩履。楔，似松有刺也。樅，柏葉松身。楩、柟，二樹名，皆大木也。</sub>

擢脩幹，竦長條。扇飛雲，拂輕霄。羲和假道於峻歧，陽烏迴翼乎高標。<sub>言山木之高也。善曰：楚辭曰：吾令羲和弭節兮。廣雅曰：日御謂之羲和。左傳曰：假道於虞。春秋元命包曰：陽成於三，故日中有三足烏。烏者，陽精。</sub>

巢居栖翔，聿兼鄧林。穴宅奇獸，窠宿異禽。<sub>鄧林，林名也。窠，鳥巢也。善曰：鄧林，已見西京賦。</sub>熊羆咆<sub>步交</sub>其陽，鵰鶚鴪<sub>聿</sub>其陰。猨狖<sub>弋狩</sub>騰希而競捷，虎豹長嘯而永吟。<sub>鶚，其形如鵰，皆鷙鳥也。枚乘曰：鷙鳥累百，不如一鶚。鴪，疾貌也。善曰：楚辭曰：虎豹鬭兮熊羆咆。說文曰：咆，噑也[^4.3.11]。毛詩曰：鴪彼晨風。春秋元命包曰：猛虎嘯，谷風起。杜篤連珠曰：長吟永嘯。</sub>

「於東則左緜巴中，百濮<sub>音卜</sub>所充。<sub>濮，夷也。傳曰：麇人率百濮。今巴中七姓有濮也。</sub>外負銅梁於宕<sub>徒浪</sub>渠，內函要害於膏腴。<sub>銅梁，山名。宕渠，縣名。銅梁在巴東，宕縣在巴西[^4.3.12]，出鐵。要害，地險隘也。膏腴，土地肥沃也。</sub>

其中則有巴菽巴戟，靈壽桃枝。樊以蒩<sub>資覩[^4.3.13]</sub>圃，濱以鹽池。<sub>巴菽，巴豆也。巴戟，巴戟天也。靈壽，木名也，出涪陵縣。桃枝，竹屬也，出墊江縣。二者可以爲杖。樊，蕃也。詩曰：營營青蠅，止于樊。蒩，草名也，亦名土茄，葉覆地而生，根可食，人飢則以繼糧。鹽池，出巴東北新井縣，水出地[^4.3.14]如湧泉，可煮以爲鹽。善曰：埤蒼曰：蒩，蕺也。蕺，側及切。</sub>

𧌽<sub>必滅</sub>蛦<sub>音啼</sub>山棲，黿<sub>元</sub>龜水處[^4.3.15]。潛龍蟠於沮<sub>子預</sub>澤，應鳴鼓而興雨。<sub>𧌽蛦，鳥名也，如今之所謂山雞，其雄色班，雌色黑，出巴東。黿，大龜也[^4.3.16]。譙周異物志曰：涪陵多大龜，其甲可以卜，其緣中又[^4.3.17]似瑇瑁，俗名曰靈。又沮，有菜澤也。巴東有澤水，人謂有神龍，不可鳴鼓，鳴鼓其傍，即便雨也。善曰：李尤七嘆曰[^4.3.18]：龍鼉水處。方言曰：未升天龍，謂之蟠龍。綦母邃孟子注曰：澤生草言蒩。沮與蒩同。</sub>

丹沙赩<sub>許力</sub>熾<sub>昌志[^4.3.19]</sub>出其坂，蜜房郁毓被其阜。山圖采而得道，赤斧服而不朽。<sub>涪陵、丹興二縣出丹砂。丹砂出山中，有穴。尚書禹貢曰：厥土赤埴[^4.3.20]。巴西漢昌縣多野蜂蜜蠟。山圖，隴西人也。隨道士之名山採藥，身輕不食，莫知所如。赤斧，巴人也，能煉丹砂與消石，服之身體毛髮盡赤。皆古仙者也。見列仙傳。善曰：毛萇詩傳曰：赩，赤貌也。鄭玄尚書注曰：熾，赤也。班固終南頌曰：蜜房溜其巔。郁毓，盛多也。</sub>

若乃剛悍<sub>汗</sub>生其方，風謠尚其武。奮之則賨<sub>在宗[^4.3.21]</sub>旅，翫之則渝舞。銳氣剽於中葉，蹻<sub>綺驕</sub>容世於樂府。<sub>善曰：廣雅曰：悍，勇也。應劭風俗通曰：巴有賨人，剽勇，高祖爲漢王時，閬中人范目說高祖募取賨人，定三秦，封目爲閬中慈鳧鄉侯；并復除目所發賨人，盧、朴、沓、鄂、度、夕、襲七姓，不供租賦。閬中有渝水，賨人左右居，銳氣喜舞。高祖樂其猛銳，數觀其舞，後令樂府習之。楊雄荊州箴曰：風飄以悍，氣銳以剛。毛詩曰：昔在中葉。漢書曰：武帝樂府[^4.3.22]。</sub>

「於西則右挾<sub>故蝶</sub>岷山，涌瀆發川。陪以白狼，夷歌成章。<sub>江水出岷山也。白狼夷在漢壽西界[^4.3.23]，漢明帝時，作詩三章以頌漢德，益州刺史朱輔驛傳其詩奏之[^4.3.24]。語在輔傳也。</sub>

坰野草昧，林麓黝<sub>於糾</sub>儵<sub>式六</sub>。交讓所植，蹲<sub>存</sub>鴟所伏。<sub>交讓，木名也。兩樹對生，一樹枯則一樹生，如是歲更，終不俱生俱枯也。出岷山，在安都縣[^4.3.25]。蹲鴟，大芋也，其形類蹲鴟，故卓王孫曰：吾聞岷山之下沃野，下有蹲鴟，至死不飢。善曰：黝儵，茂盛貌。</sub>

百藥灌叢，寒卉冬馥。異類衆夥<sub>禍</sub>，于何不育？其中則有青珠黃環，碧砮芒消。或豐緑荑<sub>啼</sub>，或蕃<sub>伐元</sub>丹椒。麋蕪布濩<sub>護</sub>於中阿[^4.3.26]，風連莚<sub>餘戰</sub>蔓<sub>萬</sub>於蘭皐。紅葩紫飾，柯葉漸苞。敷蘂葳蕤，落英飄颻。<sub>青珠，出蜀郡平澤。黃鐶，出蜀郡。碧石生越嶲郡無會縣[^4.3.27]。砮可作箭鏃。禹貢，梁州厥貢砮石。芒消出蜀郡廣陽山。緑荑、辛荑、蘪蕪，皆香草也。蘪蕪出岷山替陵山[^4.3.28]。風連出岷山，一曰出廣都山[^4.3.29]。岷山特多藥草，其椒尤好，異於天下。漸苞，相苞裹而同長也。書曰：草木漸苞。蘂者，或謂之華，或謂之實。一曰花鬚頭點也。楚辭曰：採薜荔之落英。</sub>

神農是嘗，盧跗是料<sub>聊</sub>。芳追氣邪，味蠲癘痟<sub>音消</sub>。<sub>扁鵲，盧人，古良醫。楊雄法言曰：扁鵲，盧人，而醫多盧。癘氣，不和之氣也。痟，亦頭病也。周禮，四時皆有癘疾，春多痟首之疾，漢書，相如常有痟病。善曰：淮南子曰：神農乃始教人播種五穀，嘗百草之滋味。史記曰：虢中庶子謂扁鵲曰：臣聞上古之時，醫有俞跗，醫病不以湯液。</sub>

其封域之內，則有原隰墳衍，通望彌博。演以潛沬<sub>武蓋[^4.3.30]</sub>，浸以緜雒。<sub>禹貢梁州云，沱、潛旣道。有水從漢中沔陽縣南流至梓橦漢壽縣[^4.3.31]入穴中，通岡山下，西南潛出，今名複水。舊說云：禹貢潛水也。又有水出岷山之西，東流過漢壽，南流[^4.3.32]有高山上合下開，水經其中曰沬水。水潛行曰演。此二水伏流，故曰演以潛、沬。緜水在緜竹縣，出紫巖山。雒水在上雒縣，出桐栢山[^4.3.33]。周禮曰：揚州，其浸五湖，言益州之有緜、雒，猶揚州之有五湖，故曰浸以緜、雒也。潛、沬、緜、雒四水所經，本皆蜀郡，故皆謂之封域之內也。</sub>

溝洫脉散，疆里綺錯。黍稷油油，稉<sub>古衡</sub>稻莫莫。指渠口以爲雲門，灑滮<sub>扶彪[^4.3.34]</sub>池而爲陸<sub>六[^4.3.34]</sub>澤。雖星畢之滂<sub>普郎[^4.3.34]</sub>沲<sub>度羅[^4.3.34]</sub>，尚未齊其膏液。<sub>廣深四尺爲溝，倍溝爲洫。左氏傳曰：先王疆理天下。謂地勢縱橫之宜也。莫莫，茂也。李冰於湔山下造大堋以壅江水，分散其流，漑灌平地。故曰指渠口以爲雲門也。滮，流貌。詩曰：滮池北流，浸彼稻田。蔡邕曰：凝雨曰陸。尚書洪範曰：星有好雨。月失道而入畢，則多雨。詩曰：月離于畢，俾滂沲矣。善曰：鄭玄周禮注曰：黃帝樂曰雲門，言黃帝之德，如雲之出門也。然此唯取雲門之名，不取樂也。</sub>

爾乃邑居隱賑<sub>之忍</sub>，夾江傍山。棟宇相望，桑梓接連。家有鹽泉之井，戶有橘柚之園。<sub>隱，盛也。賑，富也。梓，木名，可以爲琴瑟。蜀都臨邛縣[^4.3.35]、江陽漢安縣皆有鹽井。巴西充國縣有鹽井數十。大曰柚，小曰橘。犍爲南安縣出黃甘橘。地理志曰：蜀都嚴道、巴郡朐忍魚複二縣出橘，有橘官。善曰：楊雄蜀都賦曰：夾江緣山。又曰：西有鹽泉鐵冶，橘林銅陵。</sub>

其園則林檎枇杷，橙𣐈梬<sub>郢</sub>楟<sub>亭[^4.3.36]</sub>。榹<sub>心移</sub>桃函<sub>含</sub>列，梅李羅生。<sub>皆菓名也。林檎實，似赤柰而小，味如梨。枇杷，冬華黃實，本出蜀。蜀有給客橙，冬夏華實相繼。張揖曰：楟，山梨。善曰：爾雅曰：榹桃，山桃也。</sub>

百果甲宅<sub>坼</sub>，異色同榮。朱櫻春熟，素柰夏成。<sub>善曰：周易曰：百果草木皆甲坼[^4.3.37]。鄭玄曰：木實曰果。皆讀如人倦之解，解[^4.3.38]謂拆呼，皮曰甲，根曰宅。宅，居也。呼，火亞切。漢書，叔孫通曰：古有春嘗果，令櫻桃熟[^4.3.39]可嘗也。素柰，白柰也。王逸荔枝賦曰：酒泉白柰。</sub>

若乃大火流，涼風厲<sub>列</sub>。白露凝，微霜結。<sub>詩曰：七月流火。禮記月令，孟秋涼風至。善曰：毛萇詩傳曰：火，大火也。流，下也。毛詩曰：白露爲霜。楚辭曰：微霜結兮眇眇。</sub>

紫梨津潤，樼<sub>側鄰</sub>栗罅<sub>呼亞</sub>發。蒲陶亂潰<sub>胡對</sub>，若榴競裂。甘至自零，芬芬酷<sub>苦毒</sub>烈[^4.3.40]。<sub>詩云：樹之榛栗。傳曰：榛栗棗脩。罅發，栗皮坼罅而發也。甘至，言熟也。善曰：西京雜記曰：上林有紫梨。郭璞□上林賦注曰[^4.3.41]：蒲陶似燕薁，可作酒。馬融西第頌曰：紫房潰漏。又曰：胡桃自零若榴，已見兩都賦[^4.3.42]。上林賦曰：酷烈淑郁。榛與樼同[^4.3.43]。</sub>

其園則有蒟<sub>俱宇[^4.3.44]</sub>蒻<sub>弱</sub>茱萸[^4.3.45]，瓜疇芋<sub>于句</sub>區。甘蔗<sub>之夜</sub>辛薑，陽蓲<sub>許于[^4.3.44]</sub>陰敷。<sub>蒟，蒟醬也。緣樹而生，其子如桑椹，熟時正青，長二三寸，以蜜藏而食之，辛香，温調五臟[^4.3.46]。蒻，草也，其根名蒻，頭大者如斗，其肌正白，可以灰汁，煮則凝成，可以苦酒淹食之。蜀人珍焉。茱萸，一名蔱也。疇者，界埒小畔際也。楊雄太元經曰[^4.3.47]：陽蓲萬物。言陽氣蓲煦生萬物也。陰敷，薑生於陰也。</sub>

日往菲薇，月來扶踈。任土所麗，衆獻而儲。<sub>任土，任其土地所生也。尚書所謂任土作貢也。易曰：百穀草木麗乎土。</sub>其沃瀛<sub>盈[^4.3.48]</sub>則有攢<sub>在官</sub>蔣<sub>將</sub>叢蒲，緑菱紅蓮。雜以藴藻，糅<sub>女又</sub>以蘋蘩。<sub>楚辭曰：倚沼畦瀛。王逸云：瀛，澤中也。班固以爲畦。蔣，菰名也。藴、藻、蘋、蘩，皆水草也。藴，叢也。</sub>

緫莖柅柅<sub>乃禮[^4.3.49]</sub>，裛<sub>於業</sub>葉蓁蓁<sub>臻</sub>。蕡<sub>墳[^4.3.49]</sub>實時味，王公羞焉。<sub>柅柅、蓁蓁，盛茂貌也。詩曰：爾肴旣將[^4.3.50]。傳曰：苟有明信，澗、谿、沼、沚之毛，蘋、蘩、藴、藻之菜，可薦於鬼神，可羞於王公。善曰：毛詩曰：敦彼行葦，維葉柅柅。又曰：桃之夭夭，其葉蓁蓁。又曰：桃之夭夭，有蕡其實。</sub>

其中則有鴻儔鵠侶，䳲鷺鵜<sub>徒兮[^4.3.51]</sub>鶘<sub>胡[^4.3.51]</sub>。晨鳧旦至，候鴈銜蘆。皆水鳥名。鴻鵠多羣飛，故言侶儔也。䳲鷺、鵜鶘，二鳥名也。晨鳧，常以晨飛也。鴈，候時南北，故曰候鴈。銜蘆以禦繒繳，令不得截其翼也。淮南子曰：鴈銜蘆而翔，以備繒繳。善曰：毛詩曰：振鷺于飛。爾雅曰：鵜，洿澤也。郭璞曰：即鵜鶘也。說苑曰：魏文侯嗜晨鳧。呂氏春秋曰：季秋之月，候鴈來。木落南翔，冰泮北徂。雲飛水宿，哢吭<sub>胡剛[^4.3.52]</sub>

清渠。其深則有白黿命鼈，玄獺上祭。鱣<sub>陟連</sub>鮪<sub>于鬼</sub>鱒<sub>在本</sub>魴，鮷<sub>啼</sub>鱧<sub>禮</sub>魦鱨。<sub>木落者，葉落也。木葉落，秋時也。冰泮，春時也。善曰：淮南子曰：木葉落而長年悲。家語曰：冰泮而農桑起。爾雅曰：吭，鳥嚨。禮記月令，孟春，獺祭魚，將食之，先以祭也。鱣，䱎䲛也[^4.3.53]。鮷，似鰌。魦，似鮒。鱒、魴，皆見詩也。楚辭曰：乘白黿兮逐文魚。張衡應問曰[^4.3.54]：黿鳴而鼈應。命，呼也。</sub>

差鱗次色，錦質報章。躍濤戲瀨，中流相忘。<sub>莊周云：泉涸，魚相與處陸。相煦以濕，相濡以沫，不若相忘於江湖。善曰：毛詩曰：終日七襄，不成報章。</sub>

「於是乎金城石郭，兼帀中區。旣麗且崇，實號成都。<sub>金石，言堅也。故朝錯曰：神農之教，雖有金城湯池也。</sub>

闢二九之通門，畫方軌之廣塗。營新宮於爽塏<sub>愷</sub>，擬承明而起廬。<sub>漢武帝元鼎二年，立成都十八門。周禮，經塗九軌。畫，言端直也。爽塏，高明也。善曰：左氏傳曰：齊景公欲更晏子之宅，曰：請更諸爽塏者。杜預曰：就高燥也。漢書曰：嚴助爲會稽太守，帝賜書曰：君猒承明之廬。張晏曰：承明廬在石渠門外[^4.3.55]。</sub>

結陽城之延閣，飛觀榭乎雲中。開高軒以臨山，列綺牎而瞰<sub>苦檻</sub>江。<sub>陽城，蜀門名也[^4.3.56]。善曰：淮南子曰：延閣棧道。高軒，堂左右長廊之有牎者。張載魯靈光殿賦注曰：軒檻，所以開明也。古詩曰：交䟽結綺䆫。</sub>

內則議殿爵堂，武義虎威。宣化之闥，崇禮之闈。<sub>議殿、爵堂，殿堂名也。武義、虎威，二門名也。宣化、崇禮，皆闈闥之名也。</sub>

華闕雙邈，重門洞開。金鋪交映，玉題相暉。<sub>金鋪，門鋪首以金爲之。玉題，以玉爲之。孟子曰：榱題數尺。楊雄曰：旋題玉英。善曰：西都賦曰：樹中天之華闕。長門賦曰：擠玉戶而撼金鋪。</sub>

外則軌躅<sub>直録</sub>八達，里閈<sub>汗</sub>對出。比屋連甍，千廡<sub>音武</sub>萬室。<sub>閈，里門也。管子曰：閭閈不可以無闔。盧綰與高祖同里。班固曰：綰自同閈。廡，庌也。蘇秦說魏襄王曰：廬廡之數也。善曰：漢書，班嗣與桓生書曰：伏孔氏之軌躅。音義曰：三輔說牛蹄處爲躅。爾雅曰：八達謂之崇期。孫炎曰：崇，多也。多道會期於此。</sub>

亦有甲第，當衢向術。壇<sub>徒蘭[^4.3.57]</sub>宇顯敞，高門納駟。<sub>術，道也。楚辭九章曰：燕雀烏鵲，巢堂壇兮。王逸曰：壇，猶堂也。漢于公高其門，使容駟馬高蓋。此言甲第高門，可以納駟。善曰：西京賦曰：北闕甲第，當道直啓。李尤高安館銘曰：增臺顯敞，禁室靜幽。</sub>

庭扣<sub>苦后</sub>鍾磬，堂撫琴瑟。匪葛匪姜，疇能是恤。<sub>疇，誰也。善曰：蜀志曰：諸葛亮爲丞相。又曰：姜維初爲亮倉曹掾，稍遷爲大將軍。</sub>

「亞以少城，接乎其西。市廛所會，萬商之淵。列隧百重，羅肆巨千。賄<sub>呼罪</sub>貨山積，纖麗星繁。<sub>少城，小城也，在大城西，市在其中也。</sub>

都人士女，袨<sub>縣[^4.3.58]</sub>服靚<sub>才姓</sub>䊋。賈<sub>音古</sub>貿<sub>莫構</sub>墆<sub>直例[^4.3.58]</sub>鬻，舛<sub>兗</sub>錯縱橫。異物崛詭，奇於八方。布有橦華，麪有桄<sub>光[^4.3.58]</sub>榔<sub>郎[^4.3.58]</sub>。邛杖傳節於大夏之邑，蒟<sub>句</sub>醬流味於番<sub>潘</sub>禺<sub>愚</sub>之鄉。<sub>蘇林曰：袨服，謂盛服也。張揖曰：靚謂粉白黛黑也。墆，貯也。橦華者，樹名橦，其花柔毳，可績爲布也，出永昌。桄榔，樹名也，木中有屑如麪，可食，出興古。張騫傳曰：臣在大夏時，見邛竹杖、蜀布，問安得此？大夏國人曰：吾賈人往市之身毒國。身毒國在大夏東南，可數千里。南越傳曰：使唐蒙諷曉南越，食蒙以蒟醬，蒙問所從來？答曰：西北䍧牱江廣數里，出番禺城下。故漢書曰：感蒟醬、竹杖，則開䍧牱、越嶲也。邛竹杖以節爲奇，故曰傳節也。善曰：都人士女。已見西都賦。漢書曰：富商大賈，或墆財八方，已見上三都序。</sub>

輿輦雜沓<sub>徒合</sub>，冠帶混并。累轂疊跡，叛衍相傾。諠譁鼎沸，則哤<sub>莫江[^4.3.59]</sub>聒<sub>公達[^4.3.59]</sub>宇宙；嚻<sub>許驕</sub>塵張<sub>陟亮</sub>天，則埃壒<sub>烏蓋</sub>曜靈。<sub>叛，亂也。莊周曰：何貴何賤，是謂叛衍。善曰：蔡邕月令章句曰：冠，首飾也。帶，大帶，所以束身也。司馬彪莊子注曰：叛衍，猶漫衍也。國語，管子曰：四人雜處，則其言哤。說文曰：聒，讙語也。文子曰：四方上下曰宇。說文曰：宙，舟輿所極覆也。西都賓曰：軼埃壒之混濁。楚辭曰：角宿未旦，耀靈焉藏。廣雅曰：耀靈，白日也[^4.3.60]。</sub>

闤闠之裏，伎巧之家。百室離房，機杼相和。貝錦斐成，濯色江波。黃潤比<sub>毗二</sub>筒，籝<sub>盈</sub>金所過。<sub>闤，市巷也。闠，市外內門也。貝錦，錦文也。譙周益州志云：成都織錦旣成，濯於江水，其文分明，勝於初成；他水濯之，不如江水也。黃潤，謂筒中細布也。司馬相如凡將篇曰：黃潤纖美宜制褌[^4.3.61]。楊雄蜀都賦曰：筒中黃潤，一端數金。籝，幐也。韋賢傳曰：黃金滿籝。善曰：毛詩曰：百室盈止。古詩曰：札札弄機杼。毛詩曰：萋兮斐兮，成是貝錦也。</sub>

侈侈隆富，卓鄭埒<sub>劣</sub>名。公擅山川，貨殖私庭。藏鏹<sub>九兩[^4.3.62]</sub>巨萬[^4.3.63]，䤨<sub>浦覓[^4.3.62]</sub>摫<sub>規</sub>兼呈。亦以財雄，翕習邊城。<sub>漢書貨殖傳曰：蜀卓氏之臨邛，公擅山川銅鐵，上爭王者之利，下錮齊人之業，富至僮八百人。程鄭亦冶鑄，富埒卓氏。司馬相如傳云：臨邛富人程鄭，僮亦數百人。鏹，錢貫也。殖貨志曰[^4.3.64]：藏鏹千萬。楊雄方言云：䤨、摫，裁也。梁、益之間，裁木爲器曰䤨，裂帛爲衣曰摫。兼呈者，皆有常課，至擬於王者。亦以財雄，猶班壹以財雄邊城也。漢書班氏叙傳，當孝惠、高后時，以財雄邊，出入弋獵，旌旗鼓吹。以臨邛是蜀郡之邊縣，故云邊城。善曰：藏鏹，管子之文也。</sub>

三蜀之豪，時來時往。養交都邑，結儔附黨。<sub>三蜀，蜀郡、廣漢、犍爲也。本一蜀國，漢高祖分置廣漢，漢武帝分置犍爲。善曰：孫卿子曰：偷合苟容，以持祿養[^4.3.65]。</sub>

劇談戲論，扼腕抵<sub>紙</sub>掌[^4.3.66]。出則連騎，歸從百兩。<sub>劇，甚也。鬼谷先生書有抵戲篇。桓譚七說曰[^4.3.67]：戲談以要譽。張儀傳曰：天下之士，莫不扼腕以言。戰國策曰：蘇秦說趙王：華屋之下，抵掌而言，皆談說之客也。百兩，百乘也。詩云：之子于歸，百兩御之。善曰：漢書曰：楊雄口吃不能劇談。連騎，已見西京賦。</sub>

若其舊俗，終冬始春。吉日良辰，置酒高堂，以御嘉賓。<sub>楊雄蜀都賦曰：其俗迎春送冬，百金之家，千金之公。善曰：楚辭曰：吉日兮良辰[^4.3.68]。曹植箜篌引曰：置酒高殿上。毛詩曰：以御賓客，且以酌醴。</sub>

金罍中坐，肴槅四陳。觴以清醥，鮮以紫鱗。羽爵執競，絲竹乃發。巴姬彈弦，漢女擊節。<sub>鮮，魚鱠也。詩云：炮鼈鱠鯉。巴姬，漢之美人，猶衛之雅質[^4.3.69]，蔡之幼女。善曰：毛詩曰：肴核維旅。鄭玄曰：肴，菹醢也。核，桃梅之屬也。左氏傳，楚共王有巴姬。槅與核義同。</sub>

起西音於促柱，歌江上之𩙂<sub>寮</sub>厲。紆長袖而屢舞，翩躚躚以裔裔。<sub>昔周昭王涉漢，中流而隕，其右辛遊靡拯王，遂卒不復還。周乃侯其子于西翟，實爲長公。楚徙宅西河，長公思故處[^4.3.70]，始作西音。長公繼是音以處西山，秦國之風，蓋取乎此。見呂氏春秋。韓子曰：長袖善舞。詩曰：屢舞躚躚。</sub>

合樽促席，引滿相罰。樂飲今夕，一醉累月。<sub>言頻飲也。善曰：東方朔六言詩曰：合樽促席相娛。漢書曰：趙、李侍中，皆引滿舉白。毛詩曰：今夕何夕。又曰：一醉日富。</sub>

「若夫王孫之屬，郤<sub>却戟</sub>公之倫。從禽于外，巷無居人。並乘驥子，俱服魚文。玄黃異校，結駟繽紛。<sub>王孫，卓王孫也。貨殖傳曰：卓王孫田宅射獵之樂，擬於人君。郤公，豪俠也。楊雄蜀都賦曰：若其漁弋郤公之徒，相與如乎巨野，羅車百乘，觀者萬堤[^4.3.71]。服，箭服。詩云：象弭魚服。善曰：周易曰：即鹿無虞，以從禽也。毛詩曰：叔于田，巷無居人。桓子新論曰：善相馬者曰薛公，得馬，惡貌而正走，名驥子。周禮，六廐成校，校有左右。楚辭曰：青驪結駟齊千乘。</sub>

西踰金隄，東越玉津。朔別期晦[^4.3.72]，匪日匪旬。<sub>金隄在岷山都安縣西，隄有左右口，當成都西也。璧玉津在犍爲之東北，當成都之東也。楊雄羽獵賦，前曰邪界虞淵，後曰浮彭蠡。張衡羽獵，前曰逐息崑崙，後曰勞許公于箕隅。道里遼迥，非一日所遊。金堤、玉津，東西分行，所欲經營，亦非一所。其間悠遠，故曰朔別晦期也。若云一月之中，乃能周徧，不以旬日者也。</sub>

蹴<sub>秋六</sub>蹈蒙籠，涉𨆍寥廓。鷹犬倐眒<sub>勝胤</sub>，罻<sub>尉</sub>羅絡幕。<sub>倐眒，疾速也。罻羅，鳥獸網也。絡幕，施張之貌也。善曰：蒙籠，已見南都賦。桓譚新論曰：道路皆蒿草，寥廓狼籍。子雲賦曰：倐眒倩浰。</sub>

毛群陸離，羽族紛泊<sub>匹各[^4.3.73]</sub>。翕響揮霍，中網林薄。<sub>毛群，獸也。羽族，鳥也。陸離，分散也。紛泊，飛薄也。翕響揮霍，奄忽之間也。</sub>

屠麖<sub>京</sub>麋，翦旄麈。帶文蛇，跨彫虎。<sub>皆獵之所得也。麖麋體大，故屠之；旄麈有尾，故翦之；蛇虎可畏，而帶跨之。言其勇也。尸子曰：中黃伯云：余左執太行之獶，而右搏彫虎。善曰：越人衣文蛇[^4.3.74]。</sub>

志未騁，時欲晚。追輕翼，赴絕遠。出彭門之闕，馳九折之坂。經三峽之崢嶸，躡五屼<sub>兀</sub>之蹇滻。<sub>岷山都安縣有兩山，相對立如闕，號曰彭門。楊雄蜀都賦曰：彭門鴻屼[^4.3.75]。九折坂在漢壽嚴道縣[^4.3.23]邛萊山。三峽，巴東永安縣有高山相對，相去可二十丈左右，崖甚高，人謂之峽，江水過其中。五屼，山名也。一山有五重，在越嶲，當犍爲南安縣之南也。楊雄蜀都賦曰：五屼參差。善曰：楚辭曰：下崢嶸兮無地。子虛賦曰：蹇滻溝瀆。</sub>

戟食鐵之獸，射噬毒之鹿。皛<sub>胡了切。當爲拍。拍，普格切。</sub>貙<sub>丑于</sub>氓於葽<sub>於堯</sub>草，彈言鳥於森木。<sub>貊獸，毛黑白臆，似熊而小，以舌舐鐵，須臾便數十斤，出建寧郡也。有神鹿兩頭，主食毒草，名之食毒鹿，出雲南郡。此二事，魏完南中志所記也[^4.3.76]。易曰：噬腊肉，遇毒。貙氓，謂貙人也。言鳥，鸚鵡之屬。皆出南中。文立蜀都賦：虎豹之人[^4.3.77]。善曰：方言曰：噬，食也。博物志曰：江、漢有貙人，能化爲虎。說文曰：拍，拊也[^4.3.78]。漢書音義曰：葽，盛貌[^4.3.79]。</sub>

拔象齒，戾<sub>歷結</sub>犀角。鳥鎩<sub>所札</sub>翮，獸廢足。<sub>鎩翮不能飛，廢足不能行也。善曰：淮南子曰：飛鳥鎩羽，走獸廢足。許慎曰：鎩，殘也。</sub>

「殆而朅<sub>綺列</sub>來相與，第如滇<sub>丁田</sub>池[^4.3.80]，集于江洲。試水客，艤<sub>音蟻[^4.3.81]</sub>輕舟。娉江婓，與神遊。<sub>朅，去也。第，且也。相如傳曰：第如臨邛。譙周異物志曰：滇池在建寧界，有大澤水，周二百餘里。水乍深廣，乍淺狹，似如倒池，故俗云滇池。江洲在巴郡。楊雄蜀都賦曰：分川並注，合乎江洲。滇池、江洲非一處也，今連之者，說或有在滇池時，或有在江洲時，無有常也。應劭曰：艤，正也。一曰南方俗謂正船迴濟處爲艤[^4.3.82]。項羽傳曰：烏江亭長艤船待羽江婓二女，遊於江濱，逢鄭交甫挑之，不知其神女也。遂解珮與之，交甫悅，受珮而去。數十步，空懷無珮，女亦不見。語在列仙傳。</sub>

罨<sub>奄</sub>翡翠，釣鰋<sub>偃</sub>鮋<sub>長流</sub>。下高鵠，出潛虯。<sub>鰋鮋，魚名</sub>吹洞簫，發櫂<sub>宅孝</sub>謳。感鱏<sub>尋</sub>魚，動陽侯。<sub>洞簫，長簫無底也，王褒所頌者也。漢元帝能吹洞簫。櫂謳，鼓櫂而歌也。鱏魚出江中，頭與身正半，口在腹下。淮南子曰：瓠巴鼓琴，鱏魚出聽。善曰：櫂謳，已見西都賦。陽侯已見南都賦。</sub>

騰波沸涌，珠貝汜浮。若雲漢含星，而光耀洪流。<sub>管子曰：若江湖之人，求珠貝者不舍也。言魚駭波動，珠貝浮見也。善曰：相貝經曰：素質紅裏，謂之珠貝。</sub>

將饗獠<sub>力召</sub>者，張帟幕，會平原。酌清酤<sub>戶[^4.3.83]</sub>，割芳鮮。飲御酣，賓旅旋。車馬雷駭，轟轟闐闐。若風流雨散，漫乎數百里間[^4.3.84]。<sub>獠，獵也。帟，平帳也。周禮曰：田則張幕設帟。月令曰：躬耕帝籍，反乃執爵。命曰勞酒，言以宴群臣也。鮮，新殺者也，一曰生肉也。善曰：旣載清酤。毛萇詩曰[^4.3.85]：酤，酒也。</sub>

斯蓋宅土之所安樂，觀聽之所踴躍也。焉獨三川，爲世朝市？」

「若乃卓犖<sub>呂角</sub>奇譎，倜儻罔已。一經神怪，一緯人理。遠則岷山之精，上爲井絡。天帝運期而會昌，景福肸<sub>喜筆</sub>饗而興作。碧出萇弘之血，鳥生杜宇之魄。妄變化而非常，羌見偉於疇昔。<sub>張儀曰：爭名者於朝，爭利者於市。今三川周室，天下之朝市也。河圖括地象曰：岷山之地[^4.3.86]，上爲井絡，帝以會昌，神以建福。上爲天井，言岷山之地，上爲東井維絡，岷山之精，上爲天之井星也[^4.3.87]。昌，慶也。言天帝於此會慶建福也。莊周曰：萇弘死於蜀，藏其血，三年化爲碧。蜀記曰：昔有人姓杜名宇，王蜀，號曰望帝。宇死，俗說云宇化爲子規。子規，鳥名也。蜀人聞子規鳴，皆曰望帝也。善曰：降丘宅土[^4.3.88]。劉向雅琴賦曰：觀聽之所至，乃知其美也。漢書音義，韋昭曰：有河、洛、伊，故曰三川。上林賦曰：肸饗布寫。</sub>

近則江漢炳<sub>丙</sub>靈，世載其英。蔚若相如，皭<sub>在爵[^4.3.89]</sub>

若君平。王褒韡曄而秀發，楊雄含章而挺生。幽思絢<sub>呼絹</sub>

道德，摛<sub>勑離</sub>藻掞<sub>傷豔</sub>天庭。考四海而爲儁<sub>俊</sub>，當中葉而擅名。是故遊談者以爲譽，造作者以爲程也。<sub>相如，司馬長卿也。君平，嚴遵也。王褒，字子淵。楊雄，字子雲。皆蜀人。君平作老子指歸，子雲作太玄、法言，故曰幽思絢道德也。鄭玄曰：文章成謂之絢。漢武帝讀相如子虛賦而善之，吾獨不得與此人同時哉！元帝善王褒所作甘泉洞簫頌，令後宮貴人左右皆誦之。楊雄奏羽獵賦，天子異焉。又云：班固述雄傳曰：初擬相如，獻賦黃門，故曰摛藻掞天庭也。漢書禮樂志曰：長麗前掞光耀明。善曰：史記曰：屈原浮游於塵埃之外，皭然泥而不滓者也。徐廣曰：皭，踈淨之貌也。周易曰：含章可貞。馮衍德誥曰：沈情幽思，引六經之精微。毛詩曰：昔在中葉。戰國策，蘇秦曰：外客遊談之士，無敢自進於前也。</sub>

至乎臨谷爲塞，因山爲障。峻岨塍<sub>繩</sub>埒<sub>劣</sub>長城，豁險吞若巨防。<sub>蘇秦曰：齊南有太山，東有琅邪，北有渤海，西有清河，所謂四塞之國也。史遷述蒙恬傳曰：據河爲塞。大曰隄，小曰塍。云峻岨之嚴，視長城若塍埒也。豁，深貌也。戰國策曰：齊有長城巨防，足以爲塞也。</sub>

一人守隘，萬夫莫向。<sub>善曰：淮南子曰：一人守隘，千夫莫向。</sub>

公孫躍馬而稱帝，劉宗下輦而自王。<sub>善曰：范曄後漢書曰：公孫述，字子陽，扶風人也。王莽時，爲導江卒正，更始立，述恃其地險衆附，遂自立爲天子。蜀志曰：先主姓劉，諱備，漢靖王勝後也[^4.3.90]。益州牧劉璋使人迎先主，令討張魯，先主遂進圍成都。璋出降，先主即皇帝位。備漢後，故曰宗。</sub>

由此言之，天下孰尚？故雖兼諸夏之富有，猶未若茲都之無量也。」<sub>論語曰：夷狄之有君，不如諸夏之亡。周易曰：富有之謂大業也。又論語曰：惟酒無量。</sub>

[^4.3.1]: 注「尚書曰萬國咸寧」　袁本此七字作「萬國已見上」，是也。茶陵本複出，非。
[^4.3.2]: 注「在成都西南漢壽界」　案：「壽」當作「嘉」，謂漢嘉郡也。各本皆誤。下所言在成都西北岷山界，謂岷山郡，晉書地理志之汶山郡也。「岷」、「汶」二字，古每通用。所言在成都南犍爲界，謂犍爲郡，句例正同。
[^4.3.3]: 注「胡角」又注「步角」」又注「扶刎」　袁本作「𤀰胡角切瀑步角切」八字，在注中「水沸之聲也」下，「濆扶刎切」四字，在「涌泉也」下，是也。茶陵本有「𤀰呼角切」四字，餘無，皆删削也。但「胡」作「呼」爲是。
[^4.3.4]: 注「在朱堤南十里」　陳云「堤」當作「提」。下「生朱堤南廣縣」，何改「提」，陳同，是也。各本皆譌。
[^4.3.5]: 注「淮南子曰」下至「入于濛汜」　袁本此二十五字作「湯谷已見東京賦」，是也，茶陵本複出，非。
[^4.3.6]: 注「群翔興古十餘」　陳云「餘」下疑脫「日」字，是也。各本皆脫。
[^4.3.7]: 注「可以醮祭而置也」　陳云「置」當作「致」，是也。各本皆脫。
[^4.3.8]: 注「火焰也音艷」　袁本、茶陵本「焰」作「爓」，又袁「艷」下有「煽音扇」三字，是也。茶陵無，非也。
[^4.3.9]: 金沙銀礫　茶陵本「礫」作「鑠」，云五臣作「礫音歷」。袁本作「礫」，用五臣也。尤以五臣亂善，非。下「歷」亦五臣音耳。
[^4.3.10]: 注「寢」　袁本、茶陵本作「善曰梫音寢」五字，在劉注之下，是也。
[^4.3.11]: 注「咆噑也」　袁本、茶陵本此下有「步包切」三字，是也。
[^4.3.12]: 注「宕渠縣名銅梁在巴東宕縣在巴西」　袁本、茶陵本無「名銅梁在巴東宕縣」八字。案：此尤校添之。劉昭注續漢書郡國志引銅梁山在巴東也。下「縣」當作「渠」。
[^4.3.13]: 注「資覩」　袁本、茶陵本作「蒩資覩切」四字，在注中「蒩蕺也」下，是也。
[^4.3.14]: 注「出巴東北新井縣水出地」　案：「新」字當在「縣」字下。「北井」二字當連文，縣名也。晉太康以前屬巴東郡，見華陽國志。「出巴東北井縣」爲一句，「新水出地」爲一句。
[^4.3.15]: 黿龜水處　案：「黿」當作「元」。茶陵本作「黿」，云五臣作「元」。袁本作「元」，無校語。此當是茶陵、尤所見因劉注中「元龜」二字誤爲「黿」字，而改正文者耳。袁所見正文及注，皆是「元龜」字，爲不誤也。又正文下有「元」字，乃割裂所見之校語以爲音。茶陵亦尙無之。恐讀者不察，將致執此音以定善字，特爲訂正焉。
[^4.3.16]: 注「黿大龜也」　袁本「黿」作「元龜」二字，是也。茶陵本與此同，非。案：說已見上。劉以「大」解「元」，益顯然可知也。
[^4.3.17]: 注「其緣中又」　案：「又」當作「叉」，下「靈叉」同。見華陽國志涪陵郡下。
[^4.3.18]: 注「李尤七嘆曰」　袁本、茶陵本「嘆」作「歎」。案：各本皆非也，當作「款」。
[^4.3.19]: 注「昌志」　袁本、茶陵本作「昌志切」三字，在注「熾赤也」下，是也。
[^4.3.20]: 注「厥土赤埴」　案：「埴」當作「熾」，觀正文及下善注可見。各本皆誤。又尚書徐、鄭、王皆讀曰「熾」，見釋文，亦其證也。
[^4.3.21]: 注「在宗」　袁本、茶陵本作「賨在宗切」四字，在注中「氣銳以剛」下，是也。
[^4.3.22]: 注「武帝樂府」　何校「帝」下添「立」字，陳同，是也。各本皆脫。
[^4.3.23]: 注「在漢壽西界」　案：「壽」當作「嘉」。各本皆誤，說見前。下注「九折坂在漢壽嚴道縣」云云，「壽」亦當作「嘉」也。
[^4.3.24]: 注「驛傳其詩奏之」　案：「驛」當作「譯」。各本皆誤。事在范書西南夷傳也。
[^4.3.25]: 注「出岷山在安都縣」　案：「在」字不當有，「安都」當作「都安」。各本皆誤。下注「金堤在岷山都安縣西」，又「岷山都安縣有兩山相對立如闕」，皆可證。晉書地理志汶山郡有都安縣也。
[^4.3.26]: 麋蕪布濩於中阿　袁本、茶陵本「麋」作「蘪」。案：注中作「蘪」，「蘪」、「麋」古通用。或太沖自用「蘪」字。
[^4.3.27]: 注「生越嶲郡無會縣」　案：「無會」當作「會無」。各本皆倒。
[^4.3.28]: 注「出岷山替陵山」　案：「替」當作「蠶」，「山」字不當有。各本皆誤。晉書地理志汶山郡有蠶陵縣也。此注三言岷山，皆謂汶山郡。
[^4.3.29]: 注「一曰出廣都山」　案：「山」字不當有。各本皆衍。晉書地理志廣都屬蜀郡也。
[^4.3.30]: 注「武蓋」　袁本、茶陵本作「善曰沬武蓋切」六字，在劉注之後，是也。
[^4.3.31]: 注「有水從漢中沔陽縣南流至梓橦漢壽縣」　案：「漢中」二字不當有，「沔」當作「江」，「漢」當作「晉」。各本皆誤。續漢書郡國志犍爲郡江陽，劉昭注引賦此注「從縣南流」云云，當據之訂正。江陽，晉書地理志屬江陽郡，或「漢中」亦「江陽」之誤。水經潛水注引庾仲雍云：墊江有別江出晉壽縣，即潛水也。晉書地理志晉壽屬梓潼郡，當據之訂正。又袁本「橦」作「潼」，是也。茶陵本亦誤「橦」。
[^4.3.32]: 注「過漢壽南流」　案：「壽」當作「嘉」。各本皆誤。水經沬水注云過漢嘉郡，可證。
[^4.3.33]: 注「雒水在上雒縣出桐栢山」　案：「上」字、「桐」字衍，「出」下當有「漳山一曰在梓潼縣出」九字。水經江水注曰：洛水出洛縣漳山，一言出梓潼縣柏山，即本此。當據之訂正。「洛」即「雒」字。漢書地理志「漳」作「章」。「漳」即「章」字，何駮善此注，恐誤。蓋未知水經注有其證，故不悟各本皆脫衍，而善自不誤也。
[^4.3.34]: 注「扶彪」又注「六」又注「普郎」又注「度羅」　袁本、茶陵本作「滮扶彪切陸音六滂普忙切沲度羅切」十五字，在注末，是也。
[^4.3.35]: 注「蜀都臨邛縣」　案：「都」當作「郡」，各本皆譌。下「蜀都嚴道」同。
[^4.3.36]: 注「亭」　袁本作「楟音亭」三字，在注中「善曰」下，是也。茶陵本與此同，非。
[^4.3.37]: 注「百果草木皆甲坼」　袁本「坼」作「宅」。茶陵本亦作「坼」。案：作「宅」最是。善讀「宅」如字，觀下注所引「根曰宅宅居也」可知。五臣乃音「宅」爲「坼」，今竄「坼」音入正文下，又改此注「宅」爲「坼」以就之，俱大誤也。
[^4.3.38]: 注「皆讀如人倦之解解」　案：「之解」當作「解之」。各本皆倒。「皆」字複舉下以七字爲一句也。
[^4.3.39]: 注「令櫻桃熟」　陳云「令」當作「今」。各本皆譌。
[^4.3.40]: 芬芬酷烈　袁本、茶陵本下「芬」字作「芳」字，是也。案：此尤本譌字。
[^4.3.41]: 注「郭璞□上林賦注曰」　袁本、茶陵本空格有「曰」字，此初亦衍，後脩去。
[^4.3.42]: 注「若榴已見兩都賦」　陳云「兩」當作「南」，是也。袁本亦譌「兩」，茶陵本複出，非。
[^4.3.43]: 注「榛與樼同」　袁本、茶陵本此下有「側鄰切罅呼亞切」七字，是也。
[^4.3.44]: 注「俱宇」又注「許于」　袁本作「善曰蒟俱羽切蓲許于切」十字，在劉注之後，是也。茶陵本無「蒟俱羽切」，非。
[^4.3.45]: 其園則有蒟蒻茱萸　袁本云善作「園」。茶陵本云五臣作「圃」。案：各本皆非也，「園」但傳寫譌耳。
[^4.3.46]: 注「温調五臟」　袁本、茶陵本「臟」作「藏」，是也。
[^4.3.47]: 注「楊雄太元經曰」　何云「元」避諱。陳云宋人避當時諱改。袁本、茶陵本不改，尤所改僅此一處。凡宋人諱字每不畫一也。
[^4.3.48]: 注「盈」　袁本、茶陵本作「善曰瀛音盈」五字，在劉注之後，是也。
[^4.3.49]: 注「乃禮」又注「墳」　袁本、茶陵本作「乃禮切」三字，在「維葉柅柅」下，「扶云切」三字在注末，是也。「墳」是五臣音。
[^4.3.50]: 注「爾肴旣將」　袁本「將」作「時」，是也。茶陵本亦誤「將」。
[^4.3.51]: 注「徒兮」又注「胡」　袁本、茶陵本作「鵜乃兮切鶘音胡」七字，在注末，是也。
[^4.3.52]: 注「胡剛」　袁本作「胡剛切」三字，在注中「吭鳥嚨」下，是也。茶陵本「剛」作「江」，非。
[^4.3.53]: 注「鱣䱎䲛也」　案：「鱣」當作「鮪」，各本皆誤。吳都賦「筌䱎䲛」善注「䱎䲛鮪也」，可借證。
[^4.3.54]: 注「張衡應問曰」　案：「問」當作「閒」。各本皆譌。
[^4.3.55]: 注「左氏傳曰」下至「在石渠門外」　袁本此六十字作「爽塏已見上文承明已見西都賦」，是也。茶陵本複出，非。
[^4.3.56]: 注「陽城蜀門名也」　袁本「城」作「成」，茶陵本亦作「城」。案：「門名」不俟更言「城」，必「成」字也。以此訂之，正文亦當作「成」。今各本皆有誤。
[^4.3.57]: 注「徒蘭」　袁本、茶陵本作「壇徒蘭切」四字，在注末，是也。
[^4.3.58]: 注「縣」又注「直例」又注「光」又注「郎」　袁本作「袨音縣墆音直例切桄音光榔音郞」十四字，在注末，是也。茶陵本無「袨音縣」，非。
[^4.3.59]: 注「莫江」又注「公達」　袁本、茶陵本作「莫江切」三字，在注中「則其言哤」下，「公達切」三字在「讙語也」下，是也。
[^4.3.60]: 注「白日也」　案：「白」字不當有，各本皆衍。
[^4.3.61]: 注「黃潤纖美宜制褌」　茶陵本「褌」作「襌」，袁本亦作「褌」。案：似「襌」字是也。
[^4.3.62]: 注「九兩」又注「浦覓」　袁本、茶陵本作「鏹九兩切䤨普覓切」在注末，是也。茶陵本無，非。
[^4.3.63]: 藏鏹巨萬　「鏹」當作「繦」，注同。漢書食貨志作「繦」，劉引之可證。廣韻云「繦」俗作「鏹」。太沖時未必有此俗字也。
[^4.3.64]: 注「殖貨志曰」　何校「殖」改「食」，陳同。袁本亦誤「殖」。茶陵本作「貨殖」，更非。
[^4.3.65]: 注「以持祿養」　案：「養」下當有「交」字。各本皆脫。此所引臣道篇文也。
[^4.3.66]: 扼腕抵掌　「抵」當作「扺」，注同。袁本善注末有「扺音紙」三字，最是。茶陵本割裂「紙」字入正文下，非。尤又改「紙」爲「𥿄」，益非。廣韻四紙：扺，扺掌。說文云：側手擊聲也。與十一薺之「抵」，迥然有別。甚明。西征賦、爲蕭揚州作薦士表、廣絕交論用「扺掌」者，放此。今皆作「抵」，蓋誤由五臣而各本亂之。集韻，「扺」下重文有「抵」，云或作「抵」，可見其不分別久矣。其羣書此字之誤，不悉數。
[^4.3.67]: 注「桓譚七說曰」　案：「譚」當作「麟」。各本皆誤。後漢書本傳章懷注：案摯虞文章志，麟文見在者七說一首云云，後七命注、祭屈原文注皆引桓麟七說，可證。
[^4.3.68]: 注「吉日兮良辰」　陳云「良辰」當乙，是也。各本皆倒。
[^4.3.69]: 注「猶衛之雅質」　案：「雅」當作「稚」。各本皆譌。
[^4.3.70]: 注「楚徙宅西河長公思故處」　案：「楚」當作「整」，「長公」二字不當有。各本皆誤。此音初文。今本作「殷整甲徙居西河猶思故處」，此引多節也。
[^4.3.71]: 注「觀者萬堤」　案：「萬」當作「方」。各本皆誤。
[^4.3.72]: 朔別期晦　茶陵本「期晦」作「晦期」，袁本與此同。案：注「故曰朔別晦期也」，所複舉如此，知正文作「晦期」爲是。
[^4.3.73]: 注「匹各」　袁本、茶陵本作「善曰泊匹各切」六字，在劉注之後，是也。
[^4.3.74]: 注「善曰越人衣文蛇」　案：「善曰」下當有脫文。各本皆同，無以補之。
[^4.3.75]: 注「彭門鴻屼」　案：「屼」當作「㟅」。各本皆譌。
[^4.3.76]: 注「魏完南中志所記也」　袁本、茶陵本「完」作「宏」，是也。
[^4.3.77]: 注「文立蜀都賦虎豹之人」　袁本、茶陵本無「立」至「人」八字。茶陵本「文」作「又」，袁本亦作「文」，皆與下「鎩翮」相接連。尤分節不當有「又」，蓋并衍也。晉有文立，劉並時人，決非所引，尤添甚誤。
[^4.3.78]: 注「說文曰拍拊也」　袁本、茶陵本「說」上有「皛當爲拍」四字，「也」下有「皛胡了切拍普格切貙丑于切」十二字。案：此善注之斷不容割裂者，尤誤甚矣。
[^4.3.79]: 注「葽盛貌」　袁本、茶陵本此下有「於堯切」三字，是也。
[^4.3.80]: 相與第如滇池　袁本「第」作「弟」，茶陵本亦作「第」。案：袁五臣注中作「弟」，劉注中作「第」，仍不著校語。「第」即「弟」俗字，似劉亦作「弟」，但傳寫作「第」耳。袁所見五臣本不誤，茶陵所見亦改爲「第」矣。
[^4.3.81]: 注「音蟻」　袁本、茶陵本作「善曰艤音蟻」五字，在劉注之後，是也。
[^4.3.82]: 注「俗謂正船迴濟處爲艤」　案：「迴」當作「向」。各本皆誤。
[^4.3.83]: 注「戶」　袁本、茶陵本作「音戶」二字，在注末，是也。
[^4.3.84]: 漫乎數百里間　袁本、茶陵本「間」上有「之」字。案：此似善、五臣之異也，今無以考之。
[^4.3.85]: 注「善曰旣載清酤毛萇詩曰」　袁本、茶陵本無「詩」字，陳云「善曰」下當有「詩曰」二字。各本皆脫。
[^4.3.86]: 注「河圖括地象曰岷山之地」　案：「地」當作「精」。各本皆誤。水經江水注引作「精」也。
[^4.3.87]: 注「上爲天井言岷山之地上爲東井維絡岷山之精上爲天之井星也」　袁本、茶陵本無「絡」字。案：此注各本皆有誤，今無以訂之。
[^4.3.88]: 注「善曰降丘宅土」　何校「善曰」下添「尚書曰」三字。陳云脫，是也。各本皆脫。
[^4.3.89]: 注「在爵」　袁本、茶陵本作「在爵切」三字，在注中「皭踈淨之貌也」下，是也。
[^4.3.90]: 注「漢靖王勝後也」　陳云「靖」上當有「中山」二字，是也。各本皆脫。
 