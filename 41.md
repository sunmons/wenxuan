# 文選卷第四十一

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

## 答蘇武書

> 李少卿

子卿足下：<sub>蔡邕獨斷曰：陛下者，群臣與至尊言，不敢指斥天子，故呼在陛下者而告之，因卑達尊之意也。及群臣庶士，相與言殿下閤下足下侍者執事之屬，皆此類也。</sub>

勤宣令德，策名清時，<sub>左氏傳：僖公二十三年，狐突對晉惠公曰「策名委質，貳乃辟也。」策名，謂君簡書臣之名。清時，謂昭帝之時。</sub>

榮問休暢，幸甚幸甚！<sub>小雅曰：非分而得謂之幸。</sub>

遠託異國，昔人所悲，<sub>桓子新論：雍門周鼓琴見孟嘗君，曰「先生鼓琴，亦能令悲乎？」對曰「所能令悲者，遠赴絕國，無相見期。若此人者，但聞飛鳥之號，秋風蕭條，則心傷矣。」</sub>

望風懷想，能不依依！昔者不遺，遠辱還答，慰誨懃懃，有踰骨肉。陵雖不敏，<sub>孝經曰：參不敏。</sub>

能不慨然！自從初降，以至今日，身之窮困，獨坐愁苦，終日無覩，但見異類。<sub>家語：孔子曰「舜之為君，暢於異類。」*王肅曰：異類，四方夷狄也。*</sub>

韋韝`古豆切`毳`川芮切`幙，以禦風雨。羶肉酪漿，以充飢渴。<sub>說文曰：韝，臂衣也。漢書：董君綠幘傅韝。*~~注~~韋昭曰[^41.1.1]：韝形如射韝，以縛左右手，以於事便也。*毳幙，氈帳也。烏孫公主歌曰：肉為食，酪為漿。</sub>

舉目言笑，誰與為歡？胡地玄冰，邊土慘裂，<sub>說文曰：慘，毒也。廣雅曰：裂，分也。</sub>

但聞悲風蕭條之聲。涼秋九月，塞外草衰。夜不能寐，側耳遠聽，胡笳互動，牧馬悲鳴，<sub>杜摯笳賦序曰：笳者，李伯陽入西戎所作也。傅玄笳賦序曰：吹葉為聲，說文作葭。毛詩曰：駉駉牧馬。</sub>

吟嘯成群，邊聲四起。晨坐聽之，不覺淚下。嗟乎子卿！陵獨何心，能不悲哉！與子別後，益復無聊。<sub>賈逵國語注曰：聊，賴也。</sub>

上念老母，臨年被戮；妻子無辜，並為鯨鯢。<sub>左氏傳：楚子曰「古者明王伐不敬，取其鯨鯢而封之，以為大戮。」*杜預曰：鯨鯢，大魚名，以喻不義之人吞食小國。*</sub>

身負國恩，為世所悲。<sub>背恩不報，為負恩也。鄭玄禮記注曰：負，背也。</sub>

子歸受榮，我留受辱，命也如何！身出禮義之鄉，而入無知之俗，違棄君親之恩，長為蠻夷之域，傷已！令先君之嗣，<sub>先君謂其父當戶也，即廣之子。</sub>

更成戎狄之族，又自悲矣！功大罪小，不蒙明察，孤負陵心，區區之意，每一念至，忽然忘生。陵不難刺`七亦切`心以自明，刎`亡粉切`頸以見志，顧國家於我已矣。<sub>王逸注離騷曰：已矣，絕望之辭也。</sub>

殺身無益，適足增羞，故~~每~~攘臂忍辱[^41.1.2]，輒復苟活。<sub>孟子曰：馮婦善搏虎，攘臂下車，眾皆悅之。</sub>

左右之人，見陵如此，以為不入耳之歡，來相勸勉。異方之樂，秖`音支`令人悲，增忉怛耳。<sub>爾雅曰：忉，憂也。方言曰：怛，痛也。</sub>

嗟乎子卿！人之相知，貴相知心。前書倉卒`七忽`，未盡所懷，故復略而言之：昔先帝授陵步卒五千，<sub>先帝，謂武帝也。</sub>

出征絕域，五將失道，陵獨遇戰。<sub>漢書·武紀曰：天漢二年，將軍李廣利出酒泉，公孫敖出西河，騎都尉李陵將步卒五千出居延。時無五將，未審陵書之誤，而武紀略之。集表云：臣以天漢二年到塞外，尋被詔書，責臣不進。臣輒引師前到浚稽山。五將失道。詳此，亦不云其名。</sub>

而裹萬里之糧，帥徒步之師，出天漢之外，入強胡之域。<sub>漢書：蕭何曰「語天漢，其稱甚美。」*臣瓚按：流俗語曰天漢，其言常以漢配天，此美名也。*</sub>

以五千之眾，對十萬之軍，策疲乏之兵，當新羇之馬。<sub>說文曰：羇，馬絡頭也。</sub>

然猶斬將搴`居展切`旗，追奔逐北，<sub>史記曰：斬將搴旗之士。*臣瓚按：拔取曰搴。*商君書曰：戰勝逐北。服虔漢書注曰：師敗曰北。</sub>

滅跡掃塵，斬其梟帥。<sub>張晏漢書注曰：驍勇也，若六博之梟。</sub>

使三軍之士，視死如歸。<sub>呂氏春秋，管仲謂齊侯曰「平原廣域，車不結軌，士不旋踵，鼓之，使三軍之士，視死如歸，臣不如王子成父。」</sub>

陵也不才，希當大任，<sub>呂氏春秋：淳于髡曰「臣不肖，不足以當大任。」</sub>

意謂此時，功難堪矣。<sub>說文作戡。戡，勝也。此堪是地名，今傳俗用。</sub>

匈奴既敗，舉國興師，<sub>劉兆穀梁注曰：舉，盡也。</sub>

更練精兵，強踰十萬。單于臨陣，親自合圍。客主之形，既不相如`而去切`；步馬之勢，又甚懸絕。疲兵再戰，一以當千，然猶扶乘創`初良切`痛，決命爭首，<sub>漢書曰：陵與單于連戰，士卒矢傷，三創者載輦，兩創者將車，一創者持兵。</sub>

死傷積野，餘不滿百，而皆扶病，不任干戈。然陵振臂一呼，創病皆起，舉刃指虜，胡馬奔走；兵盡矢窮，人無尺鐵，猶復徒首奮呼`火故切`，<sub>徒，空也。言空首奮擊，無復甲冑。</sub>

爭為先登。當此時也，天地為陵震怒，戰士為陵飲血。<sub>血即淚也。燕丹子曰：太子唏噓飲淚。</sub>

單于謂陵不可復得，便欲引還。而賊臣教之，遂便復戰。<sub>賊臣，謂管敢也。李陵傳云：軍候管敢為軍旅候，被校尉笞之五十，乃亡入匈奴。于時匈奴與陵戰，至塞，恐漢有伏兵，欲引還。敢曰「漢無伏兵。」匈奴因大進新兵。陵戰蘭干山，漢軍敗，弓矢並盡，陵於是遂降。</sub>

故陵不免耳。昔高皇帝以三十萬眾，困於平城，當此之時，猛將如雲，謀臣如雨，然猶七日不食，僅乃得免。<sub>史記曰：高祖自將擊韓王信，遂至平城，為匈奴所圍，七日不得食。用陳平祕計始得免。毛詩曰：齊子歸止，其從如雲。又曰：其從如雨。何休公羊注曰：僅，纔也。</sub>

況當陵者，豈易為力哉？而執事者云云，<sub>謂漢朝執事之人也。</sub>

苟怨陵以不死。然陵不死，罪也；子卿視陵，豈偷生之士，而惜死之人哉？寧有背君親，捐妻子，而反為利者乎？然陵不死，有所為也，故欲如前書之言，報恩於國主耳。<sub>李陵前與蘇子卿書云「陵前為子卿死之計，所以然者，冀其駈醜虜，飜然南馳，故且屈以求伸。若將不死，功成事立，則將上報厚恩，下顯祖考之明也。」</sub>

誠以虛死不如立節，滅名不如報德也。<sub>琴操曰：重耳將自殺，子犯曰「申生虛死[^41.1.3]，子復隨之。」</sub>

昔范蠡不殉會稽之恥，曹沬`亡貝切`不死三敗之辱，卒`子律切`復勾踐之讎，報魯國之羞。<sub>史記曰：吳王發精卒擊越，敗之。越王乃以餘兵五千人保棲於會稽。勾踐令大夫種行成於吳，吳王赦越。勾踐自會稽七年撫循其士民。吳王北會諸侯於黃池，范蠡曰「可矣。」乃發兵伐吳。吳師敗，乃請成於越。後四年，越復伐吳，吳師敗，吳王遂自殺。又曰：曹沫者，魯人，以勇力事魯莊公。為魯將，與齊戰，三戰三北。莊公懼，乃獻遂邑之地以和，猶復以為將。齊桓公許與魯會于柯。桓公與莊公既盟于壇上，曹沬執匕首劫齊桓公。桓公問曰「子將何欲？」曹沬曰「齊強魯弱，而大國侵魯亦已甚矣。今魯城壞壓境，君其圖之。」桓公乃許盡還魯之侵地。</sub>

區區之心，切慕此耳。何圖志未立而怨已成，計未從而骨肉受刑，<sub>漢書曰：公孫敖捕得生口，言陵教單于為兵以備漢，於是陵家母弟妻子皆伏誅。</sub>

此陵所以仰天椎`直追切`心而泣血也！足下又云：漢與功臣不薄。子為漢臣，安得不云爾乎？昔蕭樊囚縶，韓彭葅醢，<sub>史記曰：相國蕭何為民請曰「長安地狹，上林中多空棄地。願令民得入田，收藁為獸食。」上大怒曰「相國多受賈人財物，乃請吾苑。」遂下廷尉械繫之。又曰：高祖病，有人惡樊噲黨呂氏，即曰，上一日宮車晏駕，則噲欲以兵盡誅戚氏趙王如意之屬。高祖大怒，乃使陳平載絳侯代將，而即軍中斬噲。陳平畏呂氏，執噲詣長安。又曰：陳豨反，韓信在長安欲應之。事覺，呂后使武士縛信，斬於長安鍾室。又曰：彭越反，高祖赦之，遷處蜀道~~著~~青衣[^41.1.4]，行至鄭，逢呂后從長安來，越泣曰「願處故昌邑。」后許諾。既至，白上曰「彭越，壯士也，今徙蜀，自遺患，不如誅之。」令其舍人告越反，遂夷三族。黥布傳：薛公曰「前年醢彭越，往年殺韓信。」說文曰：葅，肉醬也。</sub>

鼂錯受戮，周魏見辜，<sub>鼂錯，已見西征賦。漢書曰：周勃為丞相十餘月，上乃免丞相就國，歲餘，每河東尉守行縣至絳，絳侯勃自畏恐誅，常被甲，令家人持兵以自衛。其後人有上書告勃欲反，下廷尉捕治之。又曰：竇嬰，景帝時，吳楚反，拜嬰為大將軍。七國破，封嬰為魏其侯。坐灌夫罵丞相田蚡，不敬，遂論嬰棄市。</sub>

其餘佐命立功之士，賈誼亞夫之徒，皆信命世之才，抱將相之具，而受小人之讒，並受禍敗之辱，卒使懷才受謗，能不得展。彼二子之遐舉，誰不為之痛心哉！<sub>左氏傳曰：太上有立德，其次有立功。賈誼，已見鵩鳥賦。漢書曰：周亞夫諫上不用，因謝病免相。亞夫子為父買官尚方甲楯五百，被召詣廷尉，責問曰「君侯欲反乎？」亞夫曰「所買乃葬器也。何謂反乎？」吏侵之，益~~怒~~急[^41.1.5]，遂入廷尉，不食五日，歐血而死。孟子曰：千年一聖，五百年一賢。賢聖未出，其中有命世者。二子，謂范蠡曹沬也。言諸侯才能者被囚戮，不如二子之能雪恥報功也。</sub>

陵先將軍，功略蓋天地，義勇冠三軍，徒失貴臣之意，剄身絕域之表。此功臣義士所以負戟而長嘆者也！何謂不薄哉？<sub>先將軍，謂李廣也。貴臣，謂衛青也。漢書曰：元狩四年，大將軍衛青擊匈奴，廣為前將軍。出塞捕虜，知單于所居處，乃自部精兵，而令廣出東道。東道迴遠，廣辭曰「臣結髮而與匈奴戰，願居前。」大將軍不聽。廣意色慍怒，引兵出東道，惑失道，後大將軍。大將軍因問失道狀，欲上書報天子。廣未對，大將軍長史急責廣。廣謂其麾下曰「結髮與匈奴大小十餘戰，今幸從大將軍出接單于兵，而大將軍令廣部行迴遠，又迷失道，豈非天哉！且廣年六十餘，終不復對刀筆之吏。」遂引刀自剄。*音義：鄭德曰「以刀割頸為剄」；姑鼎切。*</sub>

且足下昔以單車之使，適萬乘之虜，遭時不遇，至於伏劍不顧，流離辛苦，幾`巨依切`死朔北之野。<sub>漢書曰：漢遣蘇武以中郎將持節送匈奴使留在漢者。匈奴方欲使送武，會匈奴緱王、長水虞常反匈奴中，常以告武副使張勝，勝許以貨物與常。一人夜亡告之，緱王等死，虞常生得。匈奴使衛律治其事。張勝以告武，武曰「事如此，必及我。」衛律召武受辭，武謂惠等「屈節辱身，雖生，何面目以歸漢？」引佩刀以自刺。衛律驚，自抱持武。武氣絕半日復息。乃徙武北海上無人處。</sub>

丁年奉使，皓首而歸。<sub>丁年，謂丁壯之年也。漢書曰：武留匈奴凡十九歲。始以強壯出，及還，鬢髮並白。</sub>

老母終堂，生妻去帷。<sub>漢書：陵謂武曰「陵來時，太夫人已不幸，陵送至陽陵。子卿婦年少，聞以更嫁。」</sub>

此天下所希聞，古今所未有也。蠻貊之人，尚猶嘉子之節，況為天下之主乎？陵謂足下，當享茅土之薦，受千乘之賞。<sub>尙書緯曰：天子社東方青，南方赤，西方白，北方黑，上冒以黃土。將封諸侯，各取方土，苴以白茅，以為社。論語曰：導千乘之國。漢書曰：兵車千乘，諸侯之大者。</sub>

聞子之歸，賜不過二百萬，位不過典屬國，<sub>漢書：元始六年，武至京師，拜為典屬國，秩中二千石，賜錢二百萬。</sub>

無尺土之封，加子之勤。而妨功害能之臣，盡為萬戶侯，親戚貪佞之類，悉為廊廟宰。子尚如此，陵復何望哉？且漢厚誅陵以不死，薄賞子以守節，欲使遠聽之臣，望風馳命，此實難矣。所以每顧而不悔者也。陵雖孤恩，漢亦負德。<sub>言陵無功以報漢為孤恩，漢戮陵母為負德。論語曰：德不孤，必有鄰。</sub>

昔人有言「雖忠不烈，視死如歸。」陵誠能安，<sub>言陵忠誠能安於死事。</sub>

而主豈復能眷眷乎？男兒生以不成名，死則葬蠻夷中，誰復能屈身稽顙，還向北闕，使刀筆之吏，弄其文墨邪？<sub>史記：張釋之曰「秦任刀筆之吏。」又功臣曰「蕭何徒持文墨，~~顯~~顧居臣上[^41.1.6]。」</sub>

願足下勿復望陵！嗟乎子卿！夫復何言！相去萬里，人絕路殊。生為別世之人，死為異域之鬼，長與足下生死辭矣！幸謝故人，<sub>故人，謂任立政、大將軍霍光上官桀等。</sub>

勉事聖君。足下胤子無恙，<sub>漢書曰：武在匈奴時，胡婦生子，名通國。楚辭曰：賴皇天之厚德兮，還及君之無恙。</sub>

勿以為念，努力自愛。<sub>老子曰：聖人自愛。</sub>

時因北風，復惠德音。李陵頓首。

[^41.1.1]: 考異：注「綠幘傅韝注曰」：袁本、茶陵本無「韝注」二字。案：依顏注訂之，當脫「韝韋昭」三字，尤所補未是。

[^41.1.2]: 考異：故每攘臂忍辱：袁本、茶陵本云善無「每」字。案：此尤延之校添，以五臣亂善耳。

[^41.1.3]: 考異：注「子曰申生虛死」：陳云「子」下脫「犯」字，是也。各本皆脫。

[^41.1.4]: 考異：注「遷處蜀道著青衣」：陳云「著」字衍，是也。各本皆衍。

[^41.1.5]: 考異：注「吏侵之益怒」：茶陵本「怒」作「急」，是也。袁本亦誤「怒」。

[^41.1.6]: 考異：注「顯居臣上」：何校「顯」改「顧」，陳同，是也。各本皆誤。

## 報任少卿書

> 司馬子長<sub>漢書曰：遷既被刑之後，為中書令，尊寵任職。故人益州刺史任安乃與書，責以進賢之義，遷報之。遷死後，其書稍出。史記曰：任安，滎陽人，為衛將軍舍人[^41.2.1]，後為益州刺史。</sub>

太史公牛馬走<sub>太史公，遷父談也。走猶僕也。言己為太史公掌牛馬之僕，自謙之辭也。</sub>

司馬遷再拜言，少卿足下：<sub>如淳曰：少卿，任安字也。</sub>

曩者辱賜書，教以順於接物，推賢進士為務。<sub>禮記曰：儒有推賢而進。</sub>

意氣懃懃懇懇，<sub>懃懃懇懇，忠款之貌也。</sub>

若望僕不相師用，而~~用~~流俗人之言[^41.2.2]，僕非敢如此也。<sub>蘇林曰：而猶如也。禮記曰：不從流俗。*鄭玄曰：流俗，失俗也。*</sub>

僕雖罷駑，亦嘗側聞長者之遺風矣。<sub>側聞，謙辭也。列子曰：吾側聞之。禮記曰：與長者坐，必異席。</sub>

顧自以為身殘處穢，動而見尤，<sub>言舉動必為人之所尤過也。</sub>

欲益反損，是以獨鬱悒而與誰語。<sub>鬱悒，不通也。楚辭曰：獨鬱結其誰語。</sub>

諺曰「誰為為之？孰令聽之？」<sub>誰為猶為誰也。言己假欲為善，當為誰為之乎？復欲誰聽之乎？</sub>

蓋鍾子期死，伯牙終身不復鼓琴。<sub>呂氏春秋曰：伯牙鼓琴，意在太山。鍾子期曰「善哉，巍巍若太山。」俄而志在流水。子期曰「善哉，湯湯乎若流水。」子期死，伯牙破琴絕絃，終身不復鼓琴，以為世無賞音者。</sub>

何則？士為知己者用，女為說己者容。<sub>戰國策曰：晉畢陽之孫[^41.2.3]豫讓事知伯，知伯寵之。及趙襄子殺知伯，豫讓逃山中，曰「嗟乎！士為知己者用，女為悅己者容，吾其報智氏矣。」</sub>

若僕大質已虧缺矣，雖才懷隨和，行若由夷，<sub>隋，隋侯珠也；和，和氏璧也。由，許由也；夷，伯夷也。</sub>

終不可以為榮，適足以見笑而自點耳。書辭宜答，<sub>點，辱也。往前與我書，書宜應答，但有事，故不獲答。</sub>

會東從上來，又迫賤事，<sub>服虔曰：從武帝還。孟康曰：卑賤之事，~~若~~苦煩務也[^41.2.4]。如淳曰：遷為中書令，任職常知中書，時偶有賊盜之事。晉灼曰：賤事，家之私事也。</sub>

相見日淺，卒卒無須臾之間，<sub>文穎曰：卒卒，促遽之意也。間，隙也。</sub>

得竭~~至~~志意[^41.2.5]。今少卿抱不測之罪，涉旬月，迫季冬；<sub>如淳曰：平居時不肯報其書，令安有不測之罪在獄，故報往日書，欲使其恕以度己也。</sub>

僕又薄從上雍，恐卒然不可為諱。<sub>李奇曰：薄，迫也。迫當從行。〔善曰〕難言其死，故云不可諱。</sub>

是僕終己不得舒憤懣以曉左右，<sub>廣雅曰：懣，悶也。楚辭曰：惟煩悶以盈胸。</sub>

則長逝者魂魄私恨無窮。<sub>謂任安恨不見報也。</sub>

請略陳固陋，闕然久不報，幸勿為過。僕聞之：修身者，智之符也；<sub>符，信也。</sub>

愛施者，仁之端也；取與者，義之表也；恥辱者，勇之決也；<sub>勇士當於此而果決之。</sub>

立名者，行之極也。<sub>凡人能立志者，行中之最極也。</sub>

士有此五者，然後可以託於世，而列於君子之林矣。故禍莫憯於欲利，悲莫痛於傷心，<sub>所可憯者，惟欲之與利，為禍之極也；所可痛者，唯傷心之事，而可為悲也。</sub>

行莫醜於辱先，詬莫大於宮刑。<sub>醜，穢也。先，謂祖也。詬音垢。應劭曰：詬，恥也。說文：詬或作訽；火逅切。禮記·儒行曰：妄常以儒相詬病。左氏傳：宋元公曰「余不忍其詬。」尋此二書，其訓頗同。</sub>

刑餘之人，無所比數，非一世也，所從來遠矣。昔衛靈公與雍渠同載，孔子適陳；<sub>家語曰：孔子居衛月餘，靈公與夫人同車出。令宦者雍渠參乘，使孔子為次乘，遊過市。孔子曰「吾未見好德如好色。」於是恥之，去衛過曹。此言孔子適陳，未詳。</sub>

商鞅因景監見，趙良寒心；<sub>史記：商君謂趙良曰「我化秦，孰與五羖大夫賢？」趙良曰「五羖大夫，荊之鄙人也。繆公知其賢，舉之牛口之下，加之百姓之上。今君之見秦王也，因嬖人景監以為主，非所以為名也。」又趙高謂李斯曰：釋此不從，禍及子孫，足為寒心也。</sub>

同子參乘，袁絲變色。<sub>蘇林曰：趙談也。與遷父同諱，故曰同子。漢書曰：上朝東宮，趙談參乘。袁絲伏車前曰「臣聞天子所與共六尺輿者，皆天下豪英。今漢雖乏人，陛下獨奈何與刀鋸餘同載？」於是上笑，下趙談。</sub>

自古而恥之。夫以中才之人，事有關於宦豎，莫不傷氣，而況於慷慨之士乎！如今朝廷雖乏人，奈何令刀鋸之餘，薦天下豪俊哉？<sub>史記：履貂曰「臣刀鋸之餘，不敢二心。」</sub>

僕賴先人緒業，<sub>廣雅曰：緒，末也。司馬彪莊子注曰：緒，餘也。</sub>

得待罪輦轂下，二十餘年矣。所以自惟，上之不能納忠效信，有奇策才力之譽，自結明主；次之又不能拾遺補闕，招賢進能，顯巖穴之士；外之又不能備行伍，攻城野戰，有斬將搴旗之功；下之不能積日累勞，取尊官厚祿，以為宗族交遊光寵。四者無一遂，苟合取容，無所短長之效，可見如此矣。<sub>上之四事無一遂，假欲苟合取容，亦無其所也。史記：蔡澤曰「吳起言不苟合，行不苟容。」</sub>

嚮者，僕常廁下大夫之列，陪外廷末議。<sub>臣瓚曰：太史令千石，故下大夫也。外廷，即今僕射外朝也。</sub>

不以此時引維綱，盡思慮。今以虧形為掃除之隸，在闒茸之中，<sub>闒茸，猥賤也。茸，細毛也。張揖訓詁以為闒，獰劣也。呂忱字林曰：闒茸，不肖也。</sub>

乃欲仰首伸眉，論列是非，不亦輕朝廷羞當世之士邪？嗟乎！嗟呼！如僕尚何言哉！尚何言哉！且事本末未易明也。僕少負不羈之行，長無鄉曲之譽，<sub>不羈，言材質高遠，不可羈繫也。燕丹子：夏扶曰「士無鄉曲之譽，未可以論行也。」</sub>

主上幸以先人之故，使得奏薄伎，<sub>服虔曰：薄伎，薄才也。</sub>

出入周衛之中。<sub>周衛，言宿衛周密也。韋昭曰：天子有宿衛之官。</sub>

僕以為戴盆何以望天？<sub>言人戴盆則不得望天，望天則不得戴盆，事不可兼施。言己方一心營職，不~~假~~暇修人事也[^41.2.6]。</sub>

故絕賓客之知，亡室家之業，日夜思竭其不肖之才力，<sub>禮記曰：某之子不肖。應劭風俗通曰：生子不似父母曰不肖。</sub>

務一心營職，以求親媚於主上。<sub>毛詩曰：藹藹多士，媚于天子。</sub>

而事乃有大謬不然者夫。<sub>夫，語助也。論語：子曰「有是夫。」</sub>

僕與李陵，俱居門下，素非能相善也。趣舍異路，<sub>太公六韜曰：夫人皆有性，趣舍不同。顏~~師古~~監曰[^41.2.7]：趣，所向也；舍，所廢也。</sub>

未嘗銜盃酒，接慇懃之餘懽。然僕觀其為人，自守奇士，事親孝，與士信，臨財廉，取與義。分別有讓，恭儉下人，常思奮不顧身，以徇國家之急。~~<sub>顏師古曰：徇，從也，營也。</sub>~~[^41.2.8]其素所蓄積也，<sub>言其意中舊所蓄積也。</sub>

僕以為有國士之風。<sub>一國之中，推而為士。</sub>

夫人臣出萬死不顧一生之計，赴公家之難，斯以奇矣。<sub>新序：昭奚恤曰「使皆赴湯火，蹈白刃，出萬死不顧一生，司馬子反在此。」</sub>

今舉事一不當，而全驅保妻子之臣，隨而媒㜸其短，<sub>鄭玄周禮注曰：舉猶行也。臣瓚以為媒謂遘合會之。㜸謂生其罪亹也。</sub>

僕誠私心痛之。且李陵提步卒不滿五千，<sub>有五千，言不滿者，痛之甚也。</sub>

深踐戎馬之地，足歷王庭，<sub>胡地出馬，故曰戎馬。單于所居之處，號曰王庭。</sub>

垂餌`音二`虎口，橫挑彊胡，仰億萬之師，<sub>說文曰：挑，相呼也。李奇曰：挑，身獨戰，不須眾。挑，荼弔切。臣瓚曰：挑，挑敵求戰也，古謂之致師。北地高，故曰仰。</sub>

與單于連戰十有餘日，所殺過`平聲`半當。虜救死扶傷不給，<sub>顧野王決曰：所殺過半當，言陵軍殺已過半。給，供給也。</sub>

旃裘之君長咸震怖，<sub>旃裘，謂匈奴所服也。故言旃裘之君。</sub>

乃悉徵其左右賢王，舉引弓之人，<sub>漢書曰：匈奴至冒頓最強大，置左右賢王。以其善射，故曰引弓之人。</sub>

一國共攻而圍之。轉鬭千里，矢盡道窮，救兵不至，士卒死傷如積`子智切`。然陵一呼勞，軍士無不起，躬自流涕，沬血飲泣，更張空拳，<sub>孟康曰：沬音頮。〔善曰〕頮，古沬字，言流血在面，如盥頮也。說文曰：頮，洗面也。李登聲類云：拳或作捲。此言兵已盡，但張空拳以擊耳。桓寬鹽鐵論曰：陳勝無將帥之兵，師旅之眾，奮空捲而破百萬之軍。何晏白起故事：白起雖坑趙卒，向使預知必死，則前驅空捲，猶可畏也，況三十萬被堅執銳乎？顏師古曰：讀為拳者謬矣。拳則屈指，不當言張。陵時矢盡，故張弩之空弓，非手拳也。李奇曰：~~拳~~弮者，弩弓也[^41.2.9]。</sub>

冒白刃，北嚮爭死敵者。陵未沒時，使有來報，<sub>史記曰：陵至浚稽山，使麾下騎陳步樂還以聞。步樂召見，道陵將得士死力，上甚悅之。</sub>

漢公卿王侯，皆奉觴上壽。後數`史柱切`日，陵敗書聞，主上為之食不甘味，聽朝不怡。大臣憂懼，不知所出。僕竊不自料其卑賤，見主上慘愴怛`都割切`悼，誠欲效其款款之愚，<sub>款款，忠實之貌。</sub>

以為李陵素與士大夫絕甘分少，<sub>孝經援神契曰：母之於子，絕少分甘。*宋均曰：少則自絕，甘則分之。*</sub>

能得人死力，雖古之名將，不能過也。身雖陷敗，彼觀其意，且欲得其當而報於漢。<sub>張晏曰：欲得相當也。言欲立效以當罪而報漢恩。</sub>

事已無可奈何，其所摧敗，功亦足以暴`蒲沃切`於天下矣。<sub>謂摧破匈奴之兵，其功足暴露見於天下。</sub>

僕懷欲陳之，而未有路，適會召問，即以此指推言陵之功，欲以廣主上之意，塞睚`魚解切`眥`柴懈切`之辭。<sub>言欲廣主上之意，及塞群臣睚眥之辭。</sub>

未能盡明，明主不曉，以為僕沮貳師，而為李陵遊說，遂下於理。<sub>漢書曰：初上遣貳師李廣利出，令陵為助兵，及陵與單于相值，而貳師少功。上以遷誣罔，欲沮貳師而為陵遊說，下遷腐刑。鄭玄禮記注曰：理，治獄官也。</sub>

拳拳之忠，終不能自列。<sub>禮記：子曰「回得一善，拳拳不失之矣。」*鄭玄曰：拳拳，捧持之貌。*說文曰：列，分解也。</sub>

因為誣上，卒從吏議。<sub>言眾吏議以為誣上。</sub>

家貧，貨賂不足以自贖，交遊莫救；左右親近，不為一言。身非木石，獨與法吏為伍，深幽囹圄之中，誰可告愬者？此真少卿所親見，僕行事豈不然乎？李陵既生降，隤其家聲；<sub>蘇林曰：家世為將有名，陵降而隤之也。顏師古曰：隤，墜也。</sub>

而僕又佴之蠶室，<sub>如淳曰：佴，次也，若人相次也；人志切。今諸本作茸字。蘇林注景紀曰：作密室，廣大如蠶室，故言下蠶室。衛宏漢儀以為置蠶宮~~今承~~令丞[^41.2.10]諸法云，詣蠶室，與罪人從事，主天下室者，屬少府。顏監云：茸，推也；人勇切。推置蠶室之中。</sub>

重為天下觀笑。悲夫！悲夫！事未易一二為俗人言也。僕之先，非有剖符丹書之功，<sub>漢書曰：漢初功臣剖符世爵。又曰：論功而定封訖，於是申以丹書之信，重以白馬之盟。</sub>

文史星曆，近乎卜祝之間，固主上所戲弄，倡優所畜，流俗之所輕也。<sub>說文曰：倡，樂也。左氏傳曰：鮑氏之圉人為優。*杜預曰：俳優也。*</sub>

假令僕伏法受誅，若九牛亡一毛，與螻蟻何以異？<sub>螻，螻蛄也；蟻，蚍蜉也。皆~~蟲之微者~~微蟲也，遷故以自喻[^41.2.11]。</sub>

而世又不與能死節者，<sub>與，如也。言時人以我之死，又不如能死節者，言死無益也。</sub>

特以為智窮罪極，不能自免，卒就死耳。何也？素所自樹立使然也。人固有一死，或重於太山，或輕於鴻毛，用之所趨異也。<sub>燕丹子：荊軻謂太子曰「烈士之節，死有重於太山，有輕於鴻毛者，但問用之所在耳。」</sub>

太上不辱先，其次不辱身，其次不辱理色，<sub>理，道理也；色，顏色也。</sub>

其次不辱辭令，<sub>辭，謂言辭；令，謂教令。</sub>

其次詘體受辱，<sub>詘體，謂被縲繫。</sub>

其次易服受辱，<sub>易服，謂著赭衣。</sub>

其次關木索被箠楚受辱，<sub>漢書曰：箠長五尺。說文曰：棰，以杖擊也。箠與棰同。以之笞人，同謂之箠楚。箠楚，皆杖木之名也。</sub>

其次剔毛髮嬰金鐵受辱，<sub>謂髡鉗也。</sub>

其次毀肌膚斷肢體受辱，<sub>謂肉刑也。</sub>

最下腐刑，極矣。<sub>蘇林曰：宮刑腐臭，故曰腐刑。</sub>

傳曰「刑不上大夫。」此言士節不可不勉勵也。<sub>禮記文也。東方朔別傳：武帝問曰「刑不上大夫何？」朔曰「刑者，所以止暴亂，誅不義也。大夫者，天下表儀，萬人法則，所以共承宗廟而安社稷也。」</sub>

猛虎在深山，百獸震恐，及在檻穽之中，搖尾而求食，積威約之漸也。<sub>周禮注曰：穿地為塹，所以御禽獸，其或超踰，則陷焉。尙書曰：杜乃擭，敜乃穽。言威為人制約，漸積至此。</sub>

故有畫地為牢勢不可入，削木為吏議不可對，定計於鮮`平聲`也。<sub>臣瓚曰：以為患吏刻暴，雖以木為吏，期於不對。此疾苛吏之辭也。文穎曰：未遇刑自殺為鮮明也。</sub>

今交手足，受木索，暴肌膚，受榜箠，幽於圜牆之中。<sub>廣雅曰：榜，擊也。圜牆，獄也。周禮曰：以圓土教罷民。</sub>

當此之時，見獄吏則頭槍`七良切`地，視徒隸則正惕息，何者？積威約之勢也。及以至是言不辱者，所謂強顏耳，曷足貴乎！且西伯，伯也，拘於羑里；<sub>史記曰：季歷卒，子昌立，是為西伯。西伯，文王也。崇侯虎譖西伯於殷紂曰「西伯積善累德，諸侯皆嚮之，將不利於帝。」紂乃囚西伯於羑里。王制曰：九州之長曰伯。*注曰：伯，長也。*</sub>

李斯，相也，具于五刑；<sub>史記曰：李斯，楚上蔡人也，從荀卿學帝王之術。入秦，秦卒用其計，二十餘年，竟并天下，以斯為丞相。二世立，以郎中趙高之譖，乃具斯五刑，腰斬咸陽。漢書刑法志曰：漢興之初，其大辟尚有夷三族之令，曰「當三族者，皆先劓，斬左右趾，笞殺之，梟其首，葅其骨肉於市。其誹謗罵詛者，又斷舌，故言具。」具，謂五刑也。</sub>

淮陰，王也，受械於陳；<sub>漢書曰：韓信為楚王，都下邳。信因行縣邑，陳兵出入，人有上變，告信欲反[^41.2.13]。上聞，患之，用陳平謀，偽遊雲夢，信謁上於陳，高祖令武士縛信，載後車。信曰「果若人言，狡兔死，良狗烹。」上曰「人告公反。」遂械信至洛陽，赦以為淮陰侯。陳，楚之西界也。械，謂桎梏也。</sub>

彭越張敖，南面稱孤，繫獄抵罪；<sub>史記曰：高帝立彭越為梁王。梁王稱疾，上使使掩捕梁王，囚之洛陽。漢書曰：趙王張耳，高祖五年薨，子敖嗣立，尚高祖長女魯元公主。七年，高祖從平城過趙，趙王旦暮自上食，~~禮~~體甚卑[^41.2.14]，有子婿之禮。高祖箕踞罵詈，甚慢之。趙相貫高趙午說敖曰「天下豪傑並起，能者先立。今王事皇帝甚恭，皇帝遇王無禮，請為殺之。」八年，上從東垣過，貫高等乃壁人柏人，要之置廁。上過欲宿，心動，問「縣名為何？」曰「柏人。」上曰「柏人者，迫於人。」遂去。貫高怨家知其謀~~反~~，告之[^41.2.15]，於是逮捕趙王。諸反者趙午十餘人皆自刎。貫高獨怒罵曰「誰令公等為之？今王實無反謀。」檻車與詣長安，高下獄，曰「吾屬為之，王不知也。」</sub>

絳侯誅諸呂，權傾五伯，囚於請室；<sub>史記曰：絳侯周勃與陳平謀誅諸呂，而立孝文。後勃被囚，已見李陵答蘇武書。漢書音義·如淳曰：請室，請罪於室，若今之鍾下也。</sub>

魏其，大將也，衣赭衣，關三木；<sub>三木，在項及手足也。魏其侯，已見李陵答蘇武書。周禮曰：上罪梏拲而桎。應劭漢書注曰：在手曰梏，兩手同械曰拲，在足曰桎。韋昭曰：桎，兩手合也。梏音告。拲音拱。桎，之栗切。</sub>

季布為朱家鉗奴；<sub>漢書曰：季布，楚人也，為任俠，有名。項籍使將兵，數窘漢王。項籍滅，高祖購求布千金，敢舍匿者罪三族。布匿於濮陽周氏。周氏曰「漢求將軍急，臣敢進計。」布許之。乃髡鉗布，衣褐，致廣柳車中，與其家僮數十人，之魯朱家賣之。朱家心知季布也，買置田舍。乃之洛陽，見汝陰滕公，說曰「季布何罪？臣各為其主耳。君何不從容為上言之？」滕公許諾，侍間，果言如朱家旨。上乃赦布，召見謝，拜郎中。</sub>

灌夫受辱於居室。<sub>漢書：灌夫，字仲孺，潁陰人也。為太僕時，坐與衛尉竇甫飲，輕重不得，徙為燕相。及竇嬰失勢，兩人相為引重。夫過丞相田蚡，蚡曰「吾欲與仲孺過魏其侯，會仲孺有服[^41.2.16]。」夫曰「將軍迺肯幸臨，夫安敢以服為解！請語魏其帳具，將軍旦日蚤臨之。」蚡許諾。夫以語嬰。嬰益牛酒，夜洒掃帳具，自旦候伺。至日中，蚡不來。夫不懌。夫乃自往迎之，蚡尚臥。駕往，又徐行，夫益怒，遂以為隙。元光四年，蚡取燕王女為夫人，太后詔曰「列侯宗室皆往賀。」嬰為壽，夫行酒，至蚡，蚡半膝席曰「不能滿觴。」夫怒，乃嘻言曰「將軍貴人也，畢之。」時蚡不肯。行酒次至臨汝侯灌賢，方與程不識耳語，又不避席。夫無所發怒，乃罵賢曰「生毀程不識不直一錢，今日長者為壽，乃效兒女曹呫囁耳語。」蚡謂夫曰「今眾辱程將軍，仲孺獨不為李將軍地乎？」夫曰「今日斬頭穴胸，何知程李乎！」乃起。蚡遂怒曰「此吾驕灌夫罪也。」籍福起為謝，按夫項令謝。夫愈怒，不肯謝。蚡乃麾騎縛夫置傳舍，召長史曰[^41.2.17]「今日召宗室，有詔。」劾灌夫罵坐不敬，繫於居室。*如淳曰：百官表，居室為保宮，今守宮也。*</sub>

此人皆身至王侯將相，聲聞鄰國，及罪至罔加，不能引決自裁，在塵埃之中，古今一體，安在其不辱也？由此言之，勇怯，勢也；強弱，形也。審矣！何足怪乎？<sub>孫子兵法曰：治亂，數也；勇怯，勢也；強弱，形也。</sub>

夫人不能早自裁繩墨之外，以稍陵遲至於鞭箠之間，乃欲引節，斯不亦遠乎？古人所以重施刑於大夫者，殆為此也。夫人情莫不貪生惡死，念父母，顧妻子，至激於義理者不然，乃有所不得已也。<sub>言激於義理者，則不念父母顧妻子也。</sub>

今僕不幸，早失父母，無兄弟之親，獨身孤立，少卿視僕於妻子何如哉？<sub>言己輕妻子，故反問之。</sub>

且勇者不必死節，<sub>言勇烈之人，不必死於名節也，造次自裁耳。</sub>

怯夫慕義，何處不勉焉！<sub>言怯夫慕義以自立名，何處不勉於死哉！言皆勉勵自殺。</sub>

僕雖怯懦欲苟活，亦頗識去就之分矣。何至自沈溺縲紲之辱哉？<sub>孔安國曰：縲紲，墨索也；紲，攣也。所以拘罪人。</sub>

且夫臧獲婢妾，<sub>晉灼曰：臧獲，敗敵所~~破~~被虜[^41.2.18]為奴隸。韋昭曰：~~羌~~善人以婢為妻[^41.2.19]，生子曰獲；奴以善人為妻，生子曰臧。荊楊海岱淮齊之間，罵奴曰獲。齊之北鄙，燕之北郊，凡人男而~~歸~~婿婢[^41.2.20]謂之臧，女而~~歸~~婦奴[^41.2.21]謂之獲，皆異方罵奴婢之醜稱也。</sub>

由能引決，況僕之不得已乎？所以隱忍苟活，幽於糞土之中而不辭者，恨私心有所不盡，鄙陋沒世，而文彩不表於後世也。<sub>論語曰：君子疾沒世而名不稱。</sub>

古者富貴而名摩滅，不可勝記，唯倜儻非常之人稱焉。<sub>廣雅曰：俶儻，卓異也。</sub>

蓋文王拘而演周易；<sub>周易曰：易之興也，當文王與紂之事邪？又曰：作易者，其有憂患邪？史記本紀曰：崇侯譖西伯於殷紂，曰「西伯積善累德[^41.2.12]，諸侯皆向之，將有不利於帝。」紂乃囚西伯於羑里，西伯演易之八卦為六十四。地理志曰：河內湯陰有羑里城，西伯所拘。*韋昭曰：羑音酉。*蒼頡篇曰：演，引之也。</sub>

仲尼厄而作春秋；<sub>史記：孔子曰「吾道不行矣，何以自見於後世哉！」乃約魯史而作春秋。</sub>

屈原放逐，乃賦離騷；<sub>史記曰：屈原，名平，楚之同姓，為楚懷王左司徒[^41.2.22]。博文強志，敏於辭令，王甚任之。上官大夫與之同列，心害其能。懷王使原為憲令，原草藁未定，上官大夫見而欲奪之，不與，因讒之曰「王使屈原為令，眾莫不知。每令出，平伐其功，以為非我莫為~~王~~之也[^41.2.23]。」王怒而疎之。平病聽之不聰，作離騷經。</sub>

左丘失明，厥有國語；<sub>漢書曰：國語，左丘明著。失明，未詳。</sub>

孫子臏腳，兵法脩列；<sub>史記曰：孫臏與龐涓俱學兵法。涓事魏惠王，自以為能不及臏，乃陰使人召臏。臏至，涓恐其賢於己，則以法刑斷其兩足而黥之，欲隱勿見。齊使者田忌善客待之，於是田忌進孫子於威王，威王問兵法而師之。其後魏伐趙，趙急，請救於齊。齊威王欲將臏，臏曰「刑餘之人不可。」於是乃以田忌為將，而孫子為師，居輜重中，主為計謀。田忌從之，魏果去邯鄲，與齊戰於桂陵，大破魏軍。</sub>

不韋遷蜀，世傳呂覽；<sub>史記曰：呂不韋，大賈人也。莊襄王即位三年，薨，太子正立為王，尊不韋為相國，號仲父。當是時，魏有信陵，楚有春申，趙有平原，齊有孟嘗，皆下士喜賓以相傾。呂不韋以秦之強，大招士，厚遇之，乃致食客三千人。是時諸侯多辯士，如荀卿之徒，著書布於天下。不韋乃使其客人人著所聞，集論為八覽六論十二紀，~~三~~二十餘萬言[^41.2.24]，以為備天下之物，古今之事，號曰呂氏春秋。布咸陽市門，懸千金其上，延諸侯遊士賓客，有能增損一字，與千金。及始皇帝壯，太后通不韋，恐禍及己，私求嫪毒為舍人，詐令以腐罪告之，遂得侍太后，與太后通。九年，人有告嫪毒實非宦者，下吏治之，得情實，事連相國。秦王恐其為變，乃賜不韋書曰「君何功於秦，秦封君河南，食十萬戶。君何親於秦，號稱仲父。」後與家屬徙處蜀，飲鴆而死。</sub>

韓非囚秦，說難孤憤；<sub>史記曰：韓非者，韓之公子也。見韓稍弱，以書諫王，王不能用。非心廉直，不容於邪枉之臣，觀往者得失之變，故作孤憤五蠹說難十餘萬言。秦王見孤憤五蠹之書曰「嗟乎！寡人得見此人與游，死不恨矣！」李斯曰「此韓非所著書。」秦因急攻韓，韓乃遣非使秦。秦王悅之，未信用。李斯姚賈毀之曰「韓非，韓之諸公子也。今王欲幷諸侯，非終為韓不為秦，此人情也。今王不用，久留而歸之，此自遺患也，不如以過法誅之。」秦王為然。下吏治非。李斯使人遺藥使自殺。韓非欲自陳，不得見。秦王後悔之，使人赦，而非已死矣。說難孤憤，韓子之篇名也。</sub>

詩三百篇，大厎聖賢發憤之所為`于偽切`作也。<sub>論語曰：詩三百。*孔安國曰：篇之大數也。*爾雅曰：厎，致也[^41.3.2]。*郭璞曰：意恉。*</sub>

此人皆意有鬱結，不得通其道，故述往事，思來者。<sub>言故述往前行事，思令將來人知己之志。</sub>

乃如左丘無目，孫子斷足，終不可用，退而論書策，以舒其憤，思垂空文以自見。<sub>空文，謂文章也。自見己情。</sub>

僕竊不遜，近自託於無能之辭，<sub>論語：子曰「唯女子與小人為難養也，近之則不孫。」</sub>

網羅天下放失舊聞，略考其行事，綜其終始，稽其成敗興壞之紀，上計軒轅，下至于茲，為十表，本紀十二，書八章，世家三十，列傳七十，凡百三十篇，亦欲以究天人之際，通古今之變，成一家之言。草創未就，會遭此禍，惜其不成，~~已~~是以就極刑[^41.2.25]而無慍色。僕誠以著此書藏諸名山，傳之其人，通邑大都，<sub>其人，謂與己同志者。</sub>

則僕償前辱之責，雖萬被戮，豈有悔哉？然此可為智者道，難為俗人言也。且負下未易居，下流多謗議，<sub>負累之下，未易可居。論語曰：君子惡居下流而訕上者也。</sub>

僕以口語遇此禍，重為鄉黨所笑，以汙`烏臥切`辱先人，亦何面目復上父母丘墓乎？雖累百世，垢彌甚耳！是以腸一日而九迴，居則忽忽若有所亡，出則不知其所往。<sub>莊子：魯哀公問仲尼曰「衛有惡人焉，曰哀駘他，去寡人去行，寡人恤焉若有亡也。」庚桑子曰「吾聞至人尸居環堵之室，不知所如往。」</sub>

每念斯恥，汗未嘗不發背沾衣也。身直為閨閤之臣，寧得自引於深藏岩穴邪？故且從俗浮沈，與時俯仰，以通其狂惑。<sub>鬻子曰：吾聞之於~~政~~故也[^41.2.26]，知善不行者謂之狂，知惡不改者謂之惑。夫狂與惑者，聖人之戒也。</sub>

今少卿乃教以推賢進士，無乃與僕私心剌`力割切`謬乎！今雖欲自雕琢[^41.2.27]，曼辭以自飾，<sub>如淳曰：曼，美也。戰國策：蘇秦曰「夫從人飾辯曼辭，高主之節行。」曼音萬。</sub>

無益於俗不信，適足取辱耳。要之死日，然後是非乃定。書不能悉意，略陳固陋，謹再拜。

[^41.2.1]: 考異：注「為衛將軍」：何校「軍」下添「舍人」二字，陳同，是也。各本皆脫。

[^41.2.2]: 考異：若望僕不相師而用流俗人之言：袁本、茶陵本云「而用」善作「用而」。案：二本所見是也。「用」句絕，「而」下屬，漢書有明文。然則善自與彼同而非有誤，尤所校改以五臣亂善，失之甚矣。

[^41.2.3]: 考異：注「晉陽之孫」：案：「晉」下當有「畢」字。各本皆脫。

[^41.2.4]: 考異：注「若煩務也」：陳云「若」，「苦」誤，是也。各本皆偽。漢書顏注引作「苦」。

[^41.2.5]: 考異：得竭至意：袁本、茶陵本「至」作「志」。案：二本所載良注是「志」字，未審善何作？漢書作「指」。

[^41.2.6]: 考異：注「不假修人事也」：案：「假」當作「暇」。各本皆偽。

[^41.2.7]: 考異：注「顏師古曰」：袁本、茶陵本無「師古」二字。案：此當脫「監」字，尤所補未是。下注「師古」、「監」錯見，「監」是，師古非。

[^41.2.8]: 考異：注「顏師古曰徇從也營也」：袁本、茶陵本無此九字。

[^41.2.9]: 考異：注「李奇曰拳者弩弓也」：茶陵本「拳」作「弮」，袁本亦作「拳」。案：正文作「拳」。善注先如字解之，復引顏師古云云，乃解為「弮」字，所以兼載異讀，此「李奇曰」即顏所引，當作「弮」，不當作「拳」，漢書注亦可證也。

[^41.2.10]: 考異：注「以為置蠶宮今承」：陳云「今承」當作「令丞」，是也。各本皆誤。

[^41.2.11]: 考異：注「皆蟲之微者故以自喻」：茶陵本「蟲之微者」作「微蟲也遷」，是也。袁本并入五臣，與此同，非。凡此篇袁本多并入五臣，茶陵本及此未誤，皆不更出也。

[^41.2.12]: 考異：注「西伯積善累德」：袁本、茶陵本無「累」字。案：下引有，尤校添也。

[^41.2.13]: 考異：注「人有變告信欲反」：茶陵本「有」下有「上」字，是也。袁本亦脫。

[^41.2.14]: 考異：注「禮甚卑」：茶陵本「禮」作「體」，是也。袁本亦誤。

[^41.2.15]: 考異：注「知其謀反告之」：案：「反」字不當有。各本皆衍。

[^41.2.16]: 考異：注「會孺有服」：何校「孺」上添「仲」字，陳同，是也。各本皆脫。

[^41.2.17]: 考異：注「長史曰」：陳云「長」上脫「召」字，是也。各本皆脫。

[^41.2.18]: 考異：注「敗敵所破虜」：案：「破」當作「被」，各本皆偽。漢書注引作「被」。

[^41.2.19]: 考異：注「羌人以婢為妻」：案：「羌」當作「善」，各本皆偽。

[^41.2.20]: 考異：注「男而歸婢」：陳云「歸」當作「婿」，是也。各本皆誤。此方言文也。

[^41.2.21]: 考異：注「女而歸奴」：陳云「歸」當作「婦」，是也。各本皆偽。方言文。

[^41.2.22]: 考異：注「為楚懷王左司徒」：陳云「司」字衍。案：各本皆同，陳據今史記校也。考集解、索隱無明文，唯正義注云云。其本無「司」字。或善讀史記有，未當輒去。

[^41.2.23]: 考異：注「莫為王也」：陳云「為」上脫「能」字，下衍「王」字。案：亦據今史記校也。或「王」當作「之」，而各本皆偽。

[^41.2.24]: 考異：注「為八覽十二紀三十餘萬言」：案：「覽」下當有「六論」二字，「三」當作「二」。各本皆脫誤。

[^41.2.25]: 考異：已就極刑：袁本、茶陵本「已」作「是以」二字，是也。漢書作「是以」。

[^41.2.26]: 考異：注「吾聞之於政也」：何校「政」改「故」，是也。各本皆偽。

[^41.2.27]: 考異：今雖欲自雕琢：何校「琢」改「瑑」。案：漢書作「瑑」，何據之校。但選文未必全同，如上文「脩身者智之符也」，漢書作「府」；「大厎聖賢發憤之所為作也」。漢書作「氐」。善與顏兩家所注，各有明文，判然不合。此但顏作「瑑」耳，善果何作，無以考之，不得定其當為「瑑」也。凡何校之非，多不出其舉隅者如此。

## 報孫會宗書

> 楊子幼<sub>漢書：楊惲，字子幼，華陰人。以才能稱譽，為常侍騎，與太僕戴長樂相失，坐事免為庶人。惲見已失爵位，遂即歸家閑居，自治產業，起室，以財自娛。歲餘，友人安定太守西河孫會宗與惲書誡諫之。言大臣廢退，當杜門惶懼，為可憐之意，不當治產業，通賓客，有稱舉。惲乃作此書報之[^41.3.1]。</sub>

惲材朽行穢，文質無所厎，<sub>論語曰：文質彬彬，然後君子。*包氏曰：彬彬，文質相半之貌也。*厎，致也。</sub>

幸賴先人餘業，得備宿衛。遭遇時變，以獲爵位，<sub>漢書曰：霍氏謀反，惲先聞知。霍氏伏誅，惲封為平通侯。</sub>

終非其任，卒與禍會。足下哀其愚矇，賜書教督以所不及，<sub>爾雅曰：督，正也。</sub>

慇懃甚厚。然竊恨足下不深惟其終始，而猥隨俗之毀譽也。<sub>猥猶曲也[^41.3.3]。</sub>

言鄙陋之愚心，則若逆指而文過，<sub>言逆會宗之指，自文飾己之過。論語：子曰「小人之過也必文。」*孔安國曰：文飾其過，不言實也。*</sub>

默而自守，恐違孔氏各言爾志之義。<sub>論語曰：顏淵季路侍，子曰「盍各言爾志。」</sub>

故敢略陳其愚，惟君子察焉！惲家方隆盛時，乘朱輪者十人，<sub>二千石皆得乘朱輪。</sub>

位在列卿，爵為通侯，總領從官，<sub>應劭曰：舊曰徹侯，避武帝諱，故為通，言其功德通於王室也。從，天子侍從官也。</sub>

與聞政事。曾不能以此時有所建明，以宣德化。又不能與群僚同心幷力[^41.3.4]，陪輔朝廷之遺忘，已負竊位素飡之責久矣。<sub>論語：子曰「臧文仲，其竊位者歟！知柳下惠之賢而不與立。」毛詩曰：彼君子兮，不素飡兮。</sub>

懷祿貪勢，不能自退，<sub>曾子曰：君子不安貴位，不懷厚祿。</sub>

遂遭變故，橫被口語，身幽北闕，妻子滿獄。<sub>口語，即戴長樂所告也。如淳漢書注曰：上章者於公車，有不如法者以付北軍尉，北軍尉以法罰之。楊惲上書，遂幽北闕，公車門所在也。</sub>

當此之時，自以夷滅不足以塞責，<sub>史記：司馬欣謂章邯曰「趙高欲以法誅將軍塞責。」</sub>

豈得全其首領，復奉先人之丘墓乎？<sub>左氏傳：宋公曰「若以大夫之靈，得保首領以沒于地。」</sub>

伏惟聖主之恩，不可勝量。君子遊道，樂以忘憂；<sub>史記曰：陳平遊道日廣。論語曰「樂以忘憂。」</sub>

小人全軀，說以忘罪。<sub>楚辭曰：與波上下，偷以全吾軀乎！</sub>

竊自念過已大矣，行已虧矣，長為農夫以沒世矣。是故身率妻子，勠力耕桑[^41.3.5]，<sub>國語曰：勠力一心。</sub>

灌園治產，以給公上。<sub>蘇林漢書注曰：充縣官之賦歛。</sub>

不意當復用此為譏議也。夫人情所不能止者，聖人弗禁。故君父至尊親，送其終也，有時而既。<sub>終，謂終沒也。既，盡也。張晏漢書注曰：喪不過三年。臣見放逐降居，三月復初。</sub>

臣之得罪，已三年矣。田家作苦，歲時伏臘，<sub>漢書曰：秦繆公作伏祠。*孟康曰：六月伏日也。*風俗通禮傳曰：夏曰嘉平，殷曰清祀，周曰大蜡，故改為臘。</sub>

烹羊炮羔，斗酒自勞。家本秦也，能為秦聲。婦趙女也，雅善鼓~~琴~~瑟[^41.3.6]，奴婢歌者數人，酒後耳熱，仰天撫缶而呼嗚嗚，<sub>應劭漢書注曰：缶，瓦器也，秦人擊之以節歌。李斯上書曰：擊甕扣缶，而呼嗚嗚快耳者，真秦聲也。</sub>

其詩曰「田彼南山，蕪穢不治；種一頃豆，落而為萁」。<sub>張晏漢書注曰：山高在陽，人君之象也。蕪穢不治，朝廷荒亂也。一頃百畝，以喻百官也。言豆者，貞直之物，零落在野，喻己見放棄也。萁曲而不直，言朝臣皆諂諛也。臣瓚案：田彼南山，蕪穢不治，言於王朝而遇~~民~~昏亂也[^41.3.7]。種一頃豆，落而為萁，雖盡忠效節，徒勞而無獲也。</sub>

人生行樂耳，須富貴何時？是日也，拂衣而喜，奮袖低昂，頓足起舞，誠淫荒無度，不知其不可也。惲幸有餘祿，方糴賤販貴，逐什一之利。<sub>什一，謂十中之一也。尙書大傳曰：王者十一而稅。</sub>

此賈豎之事，汙`烏臥切`辱之處，惲親行之。下流之人，眾毀所歸，<sub>言處下流，為眾惡毀所~~舉~~歸[^41.3.8]。</sub>

不寒而慄。雖雅知惲者，猶隨風而靡，尚何稱譽之有？<sub>楚辭曰：世從容而變化，隨風靡而成行。</sub>

董生不云乎「明明求仁義，常恐不能化民者，卿大夫之意也；明明求財利，常恐困乏者[^41.3.9]，庶人之事也。」<sub>漢書：董仲舒對策曰「夫皇皇求財利，常恐匱乏者，庶人之意也；皇皇求仁義，常恐不能化人者，大夫之意也。」</sub>

故道不同不相為謀。今子尚安得以卿大夫之制而責僕哉？<sub>論語曰：道不同不相為謀。言今我親行賈豎之事，安得責我卿大夫之制乎？</sub>

夫西河魏土，文侯所興，有段干木田子方之遺風，<sub>史記：李克謂翟璜曰「魏成子東得子夏、田子方、段干木，此三人者，君皆師之。」</sub>

稟然皆有節概[^41.3.10]，知去就之分，頃者足下離舊土，<sub>謂去西河。</sub>

臨安定。安定山谷之間，昆夷舊壤，<sub>毛詩序曰[^41.3.11]：文王西有昆夷之患，北有獫狁之難。*鄭玄曰：昆夷，西戎也。*</sub>

子弟貪鄙，豈習俗之移人哉！<sub>言豈隨懷安貪鄙之俗，而移人之本性者哉！</sub>

於今乃睹子之志矣。方當盛漢之隆，願勉旃，無多談。

[^41.3.1]: 考異：注「漢書楊惲」下至「惲乃作此書報之」：案：此一節注當有誤。如本傳惲自以兄忠任為郎，補常侍騎，則云「以才能稱譽」者，決非善引漢書矣。漢書云「家居」，此云「遂即歸家閑居」，殊不成語，必各本皆失其舊也。

[^41.3.2]: 考異：注「厎致也」：袁本、茶陵本無此三字。案：蓋因已見五臣而節去也。

[^41.3.3]: 考異：注「猥猶曲也」：袁本、茶陵本此節注并入五臣，較多不同。案：以尤為是也。

[^41.3.4]: 考異：又不能與群僚幷力：袁本、茶陵本「并」上有「同心」二字。案：二本無校語，似善與五臣無異，但尤所見脫之也。漢書有。

[^41.3.5]: 考異：戮力耕桑：茶陵本「戮」作「戮」，注同。袁本皆作「戮」。案：「戮」即「戮」假借，或善「戮」五臣「戮」，尤校改之也。漢書作「戮」

[^41.3.6]: 考異：雅善鼓琴：袁本云善作「琴」。茶陵本云五臣作「瑟」。案：各本所見皆傳寫偽也。漢書作「瑟」，即所謂「趙之鳴瑟」，不得作「琴」明甚。

[^41.3.7]: 考異：注「而遇民亂也」：陳云「民」，「昏」誤，是也。各本皆誤。

[^41.3.8]: 考異：注「為眾惡毀所舉」：何校「舉」改「歸」。陳云「舉」，「歸」誤，是也。各本皆誤。

[^41.3.9]: 考異：常恐困乏者：茶陵本「恐」下有「之」字，云五臣無。袁本云善有。案：有者不可通，二本所見傳寫衍也。漢書無。

[^41.3.10]: 考異：稟然皆有節概：袁本、茶陵本「稟」作「凜」。案：二本所載五臣良注作「凜」，漢書作「漂」，顏音匹遙反，善不必與漢書全同，或自作「稟」歟？

[^41.3.11]: 考異：注「毛詩曰」：陳云「詩」下當有「序」字，是也。各本皆脫。

## 論盛孝章書[^41.4.1]

> 孔文舉<sub>與魏太祖。虞預會稽典錄曰：盛憲，字孝章，器量雅偉。舉孝廉，補尙書郎，遷吳郡太守，以疾去官。孫策平定吳會，誅其英豪。憲素有名，策深忌之。初，憲與少府孔融善，憂其不免禍，乃與曹公書，由是徵為騎都尉[^41.4.2]。詔命未至，果為權所害。子匡奔魏，位至征東司馬。</sub>

歲月不居，時節如流。<sub>國語：文姜曰「日月不居，人誰~~不~~獲安[^41.4.3]。」傅毅詩曰：徂年如流，垬茲暇日。</sub>

五十之年，忽焉已至，公為始滿，融又過二。<sub>公謂曹操。言公年始滿五十，融過於二歲也。</sub>

海內知識，零落殆盡，惟有會稽盛孝章尚存。其人困於孫氏，妻孥湮沒，<sub>孫氏，已見上文。毛詩曰：樂爾妻孥。孔安國尙書大傳曰：孥，子也。</sub>

單孑獨立，孤危愁苦。若使憂能傷人，此子不得永年矣！春秋傳曰「諸侯有相滅亡者，桓公不能救，則桓公恥之。」<sub>公羊傳曰：邢亡，孰亡之？蓋狄滅也。曷為不言~~蓋~~狄滅之[^41.4.4]？為桓公諱也。曷為為桓公諱？上無天子，下無方伯，天下諸侯有相滅亡者，桓公不能救，則桓公恥之。</sub>

今孝章實丈夫之雄也，天下談士，依以揚聲，而身不免於幽縶，命不期於旦夕。吾祖不當復論損益之友，而朱穆所以絕交也。<sub>論語：子曰「益者三友，損者三友。」吾祖，即謂孔子也。後漢朱穆感世澆薄，莫尚敦厚，著絕交論以矯之。</sub>

公誠能馳一介之使，加咫尺之書，<sub>左氏傳：晉行人子員對鄭王子伯駢曰「君有楚命，不使一介行李，告於寡君。」漢書：廣武君曰「發一乘之使，奉咫尺之書。」</sub>

則孝章可致，友道可弘矣。今之少年，喜謗前輩，或能譏評孝章。孝章要為有天下大名，九牧之人，所共稱嘆。<sub>九牧猶九州也。左氏傳：王孫滿曰「貢金九牧。」孫卿子曰：文王鑒於殷紂，此其所以~~伐~~代殷王[^41.4.5]而受九牧也。</sub>

燕君市駿馬之骨，非欲以騁道里，乃當以招絕足也。<sub>戰國策：郭隗謂燕昭王曰「臣聞古之人君有市千里馬者，三年而不得。於是遣使者师千金之貨，將市於他國。未至，而千里之馬已死，使者乃以五百金買死馬之首以歸。其君大怒曰『所求者本不市死馬，何故損金市死馬乎？』將誅之，使者對曰『死馬尚市之，況生者乎？天下必知君之好也，馬將至矣。』於是期年而千里馬至者三焉。」</sub>

惟公匡復漢室，宗社將絕，又能正之。正之之術[^41.4.6]，實須得賢。珠玉無脛`胡定切`而自至者，以人好之也，況賢者之有足乎？<sub>韓詩外傳曰：蓋胥謂晉平公曰「珠出於海，玉出於山，無足而至者，好之也；士有足而不至者，君不好也。」</sub>

昭王築臺以尊郭隗，隗雖小才而逢大遇，竟能發明主之至心，故樂毅自魏往，劇辛自趙往，鄒衍自齊往。<sub>史記曰：燕昭王於破燕之後，卑身厚幣以禮賢者。謂郭隗曰「齊因孤之國亂，而襲破燕。孤知國小力少，不足以報。然誠得賢士與共圖，以雪先王之讎也。願先生視可者，得身事之。」隗曰「王必欲致士，先從隗始。況賢於隗者，豈遠千里哉！」於是昭王為隗改築宮而師事之。樂毅自魏往，鄒衍自齊往，劇辛自趙往。</sub>

向使郭隗倒懸而王不解`居蟹切`，臨難而王不拯，<sub>孟子曰：當今之時，萬乘之國行仁政，民悅而歸之，猶解倒懸也。又曰：今燕虐其民而王征之，人以為將拯己於水火之中也。</sub>

則士亦將高翔遠引，莫有北首`音獸`燕路者矣。<sub>漢書：廣武君曰「牛酒以享，士大夫北首燕路。」</sub>

凡所稱引，自公所知，而復有云者，欲公崇篤斯義。因表不悉。

[^41.4.1]: 考異：論盛孝章書：案：此書當在後，下與彭寵書當在前。今乃季漢之文，越居建武以上，非必善舊甚明。各本皆同，卷首子目亦然，未知其誤始自何時也。

[^41.4.2]: 考異：注「徵為都尉」：何校「為」下添「騎」字，是也。各本皆脫。

[^41.4.3]: 考異：注「人誰不安」：案：「不」當作「獲」，各本皆誤。

[^41.4.4]: 考異：注「曷為不言蓋狄滅之」：袁本、茶陵本無「蓋」字，是也。

[^41.4.5]: 考異：注「此其所以伐殷王」：陳云「伐」，「代」誤，是也。各本皆偽。

[^41.4.6]: 考異：正之術：袁本、茶陵本重「之」字，云善無一「之」字。案：各本所見皆非，此但傳寫脫。

## 為幽州牧與彭寵書[^41.5.1]

> 朱叔元<sub>范曄後漢書曰：朱浮，字叔元，沛國蕭人也。初從世祖為大司馬主簿，遷偏將軍，從破邯鄲後，乃為大將軍幽州牧，守薊城。浮少有才能，頗欲勵正風跡，收士心，辟召州中涿郡王岑之屬，以為從軍事。及王莽時，故吏二千石，皆引置幕府，乃多發諸郡倉穀，贍其妻子。漁陽太守[^41.5.2]彭寵以為天下未定，不宜多置官屬，以費軍食，不從其令。浮密奏「寵遣吏迎妻而不迎其母，又受貨賄，殺害友人，多聚兵榖，意計難量。」寵既積怨，聞遂大怒，舉兵攻浮。浮以書責之。</sub>

蓋聞智者順時而謀，愚者逆理而動，常竊悲京城太叔以不知足而無賢輔，卒自棄於鄭也。<sub>左氏傳曰：鄭武公生莊公及共叔段。姜氏愛共叔段，欲立之，亟請於武公，公弗許。及莊公即位，為之請制。公曰「制，巖邑也，虢叔死焉，他邑唯命。」請京，使居之，謂之京城太叔。既而太叔令西鄙北鄙貳於己，公子呂曰「國不堪貳，君將若之何？」公曰「不義不昵，厚將崩。」太叔完聚，繕甲兵，具卒乘，將襲鄭。公聞其期，曰「可矣！」命子封帥車二百乘以伐京，京叛太叔段，段入于鄢。公伐諸鄢，五月辛丑，太叔出奔共。書曰「鄭伯克段于鄢。」</sub>

伯通以名字典郡，有佐命之功，<sub>名字，謂聲譽遠聞也。漢書曰：陳遵~~劉~~張竦[^41.5.3]俱著名字。佐命已見李陵書。</sub>

臨民親職，愛惜倉庫，而浮秉征伐之任，欲權時救急，<sub>言朱浮所以招致賓客者，此亦權時救急也。</sub>

二者皆為國耳。即疑浮相譖，何不詣闕自陳，而為滅族之計乎？朝廷之於伯通，<sub>蔡邕獨斷云：朝廷者，不敢指斥君，故言朝廷。</sub>

恩亦厚矣，委以大郡，任以威武，事有柱石之寄，情同子孫之親。<sub>漢書：大司農田延年謂霍光曰「將軍為國柱石。」</sub>

匹夫媵母尚能致命一区，<sub>左氏宣公二年傳曰：初，趙宣子畋于首山，見靈輒餓，問其病，對曰「不食三日矣。」食之，舍其半。問之，曰「宦三年矣，未知母之存否，今近矣，請以遺。」使盡之，而為之簞食與肉。既而與為公介。靈公比以趙盾驟諫，伏甲將攻殺之。靈輒乃倒戟以禦之。又戰國策曰：楚王伐中山，中山君亡，有二人荷戈而從之。中山君顧二人曰「子何為者？」對曰「昔臣之父嘗餓且死，君捨区以餔臣父。臣之父且死，曰『中山君有事，汝必赴之。』是以今來死君之難。」中山君曰「以一杯羹而亡國，以一区而獲二死士。」媵母，未詳。</sub>

豈有身帶三綬，職典大邦，而不顧恩義，生心外叛者乎！<sub>三綬者，古人兼官者，一官一綬也。范曄後漢書曰：更始使謁者韓鴻持節徇北州，承制得專拜二千石以下。鴻至薊，以寵鄉閭故人，相見大喜，拜寵偏將軍，行漁陽太守。世祖又以書招寵，寵乃發步騎三千人歸世祖。世祖承制封建忠侯，賜號大將軍。</sub>

伯通與吏民語，何以為顏？行步拜起，何以為容？坐臥念之，何以為心？引鏡窺景，何以施眉目？舉厝建功，何以為人？惜乎！棄休令之嘉名，造梟鴟之逆謀，捐傳葉之慶祚，招破敗之重災，高論堯舜之道，不忍桀紂之性，生為世笑，死為愚鬼，不亦哀乎！伯通與耿俠遊<sub>范曄後漢書曰：吳漢說寵從世祖，會上谷太守耿況亦使功曹寇恂詣寵，結謀共歸世祖。又曰：況字俠遊。</sub>

俱起佐命，同被國恩。俠遊謙讓，屢有降挹之言，<sub>蒼頡篇曰：挹，損也。</sub>

而伯通自伐，以為功高天下。<sub>孔安國尙書傳曰：自功曰伐。</sub>

往時遼東有豕，生子白頭，異而獻之。行至河東，見群豕皆白，懷慚而還。若以子之功高論於朝廷，則為遼東豕也。<sub>白頭豕，未詳。</sub>

今乃愚妄，自比六國。<sub>張晏漢書注曰：齊燕楚韓趙魏。</sub>

六國之時，其勢各盛，廓土數千里，勝兵將百萬，故能據國相持，多歷年所。今天下幾里，列郡幾城，奈何以區區漁陽而結怨天子？<sub>區區，言小也。公羊傳曰：司馬子反謂楚王曰：以區區之宋，猶有不欺之臣。</sub>

此猶河濱之民，捧土以塞孟津，多見其不知量也！<sub>論語曰：叔孫武叔毀仲尼，子貢曰「仲尼，日月也，無得而踰焉。人雖欲自絕，其何傷於日月乎？多見其不知量也。」</sub>

方今天下適定，海內願安，士無賢不肖，皆樂立名於世。而伯通獨中風狂走，自捐盛時，內聽~~嬌~~驕婦之失計[^41.5.4]，外信讒邪之諛言，<sub>東觀漢記曰：浮密奏寵，上徵之。寵既自疑，其妻勸寵無應徵，今漁陽大郡，兵馬眾多，奈何為人所奏而棄此去？寵與所親信吏計議，吏皆怨浮，勸寵止不應徵。</sub>

長為群后惡法，永為功臣鑒戒，豈不誤哉！<sub>或本云「永為群后惡法」。今檢范曄後漢書有此二句[^41.5.5]。然東觀漢記亦載此書，大意雖同，辭旨全別，蓋錄事者取舍有詳略矣。</sub>

定海內者無私讎，勿以前事自疑，願留意顧老母少弟。凡舉事無為親厚者所痛，而為見讎者所快。<sub>范曄後漢書曰：寵齊獨在便室，蒼頭子密等三人，因寵臥寐，共縛著床。又以寵命呼其妻，妻入，大驚。昏夜後，解寵手，令作記，告城門將軍云「今遣子密等至子后蘭卿所，速開門出，勿稽留之。」書成，即斬寵及妻頭，置囊中。便持記馳出城，因以詣闕，封為不義侯。</sub>

[^41.5.1]: 考異：為幽州牧與彭寵書：案：此書當在前，說見上。

[^41.5.2]: 考異：注「漁陽太守」：何校「守」下添「彭寵」二字，陳同，是也。各本皆脫。

[^41.5.3]: 考異：注「陳遵劉竦」：陳云「劉」，「張」誤，是也。各本皆誤。

[^41.5.4]: 考異：內聽嬌婦之失計：袁本、茶陵本「嬌」作「驕」，是也。後漢書亦是「驕」字。

[^41.5.5]: 考異：注「或本云永為群后惡法今檢范曄後漢書有此一句」：何校「云」改「無」。陳云「云」疑當作「無」。今案：何、陳所說非也。「一」當作「二」。各本皆誤。或本云「永為群后惡法」者，謂正文二句，本或作如此一句也。今檢范曄後漢書有此二句者，謂其與或本云者不合，而與正文合也。正文不云「永為群后惡法」，不得如何、陳所改作「或本無」甚明。

## 為曹洪與魏文帝書

<sub>魏志曰：曹洪，字子廉，太祖從弟。</sub>

> 陳孔璋<sub>陳琳集曰：琳為曹洪與文帝牋。文帝集序曰：上平定漢中，族父都護還書與余，盛稱彼方土地形勢。觀其辭，~~如~~知陳琳所敘為也[^41.6.1]。</sub>

十一月五日，洪白：前初破賊，情奓意奢，說事頗過其實。得九月二十日書，<sub>得文帝書。</sub>

讀之喜笑，把玩無猒，亦欲令陳琳作報。琳頃多事，不能得為。念欲遠以為懽，故自竭老夫之思。<sub>左氏傳：趙孟曰「老夫罪戾是懼。」</sub>

辭多不可一~~一~~二[^41.6.2]，粗舉大綱，以當談笑。漢中地形，實有險固，四嶽三塗，皆不及也。<sub>左氏傳：司馬侯曰「四嶽三塗，九州之險也。」*杜預曰：東嶽岱，南嶽衡，西嶽華，北嶽恆；三塗，在河南陸渾縣南。*</sub>

彼有精甲數萬，臨高守要，一人揮戟，萬夫不得進。<sub>漢書：朱買臣曰「一人守險，千人不得上。」</sub>

而我軍過之，若駭鯨之決細網，奔兕之觸魯縞，<sub>漢書：韓安國曰「強弩之末，力不能穿魯縞。」*音義曰：縞，曲阜之地，俗善作之。~~旣皆~~尤為輕細[^41.6.3]，故以喻之。*~~爾~~小雅曰：繒之細者[^41.6.4]曰縞。</sub>

未足以喻其易。雖云王者之師。有征無戰，<sub>漢書：淮南王安上書曰「臣聞天子之兵，有征無戰，言莫之敢校。」</sub>

不義而強，古人常有。<sub>左氏傳：叔向謂趙孟曰「不義而強，其弊必速。」</sub>

故唐虞之世，蠻夷猾夏；<sub>尙書舜典曰：咎繇，蠻夷猾夏，寇賊姦宄。</sub>

周宣之盛，亦讎大邦。<sub>毛詩曰：蠢爾蠻荊，大邦為讎。</sub>

詩書歎載，言其難也。斯皆憑阻恃遠，故使其然。是以察茲地勢，謂為中才處之，殆難倉卒。<sub>司馬遷報任少卿書曰：夫中才之人，事有關於宦豎者，莫不傷氣。</sub>

來命陳彼妖惑之罪，敘王師曠蕩之德，豈不信然！<sub>文帝答洪書曰：今魯包凶邪之心，肆蠱~~蛊~~![&#x27312;](images/27312.svg)之政[^41.6.5]，天兵神拊，師徒無暴，樵牧不臨。</sub>

是夏殷所以喪，苗扈所以斃；<sub>尙書：帝曰「咨禹：惟時有苗不率，汝徂征。」又曰：啟與有扈戰于甘之野。</sub>

我之所以克，彼之所以敗也。不然，商周何以不敵哉！<sub>左氏傳：鬭廉曰「師克在和不在眾，商周之不敵，君之所聞也。」</sub>

昔鬼方聾昧，崇虎讒凶，殷辛暴虐，三者皆下科也。<sub>三科之中，此等為下科。</sub>

然高宗有三年之征，文王有退脩之軍，盟津有再駕之役，<sub>周易曰：高宗之伐鬼方，三年克之。左氏傳曰：子魚言於宋公曰「文王聞崇德亂，伐之，軍三旬而不降。退而脩德，復伐之，因壘而降。」尙書曰：惟十有一年，武王~~克~~伐殷[^41.6.6]。又曰：一月戊午，師渡孟津。</sub>

然後殪戎勝殷，有此武功。<sub>尙書曰：天乃大命文王，殪戎殷，誕受厥命。</sub>

焉有星流景集，飆~~奪~~奮霆擊[^41.6.7]，長驅山河，朝至暮捷，若今者也！<sub>戰國策曰：樂毅輕卒銳兵，長驅至齊。</sub>

由此觀之，彼固不逮下愚，<sub>彼，張魯也。下愚，指鬼方等。</sub>

則中才之守，不然明矣。在中才則謂不然，<sub>若中才守之，則不可得也。</sub>

而來示乃以為彼之惡稔，雖有孫田墨氂`力而切`猶無所救，竊又疑焉。<sub>文帝答曹洪書曰：今魯罪兼苗桀，惡稔厲莽，縱使宋翟妙機械之巧，田單聘奔牛之誑，孫吳勒八陣之變，猶無益也。</sub>

何者？古之用兵，敵國雖亂，尚有賢人，則不伐也。是故三仁未去，武王還師；<sub>論語曰：微子去之，箕子為之奴，比干諫而死。孔子曰「殷有三仁焉。」史記曰：周武王東觀兵於~~孟~~盟津[^41.6.8]，諸侯皆曰「紂可伐矣！」武王曰「未知天命，未可也。」乃還師。聞殺王子比干，囚箕子，於是曰「殷有重罪，不可不伐。」</sub>

宮奇在虞，晉不加戎；<sub>左氏傳曰：晉侯假道於虞以伐虢，宮之奇諫曰「虢，虞之表也。虢亡，虞必從之。諺所謂輔車相依，脣亡齒寒。其虞虢之謂乎？」弗聽。宮之奇以其族行，曰「虞不臘矣！在此行也，不再舉矣！」</sub>

季梁猶在，強楚挫謀。<sub>左氏傳曰：楚王侵隋，隋使少師董成，鬭伯比言於楚子曰「吾不得志於漢東也，我則使然。我張吾三軍而被吾甲兵，以武臨之。漢東之國，隋為大，隋張，必棄小國，小國離，楚之利也。請羸師以張之。」熊率且比曰「季梁在，何益？」*注曰：季梁，隋賢臣也。*</sub>

曁至眾賢奔絀`敕律切`，三國為墟。明其無道有人，猶可救也。且夫墨子之守，縈帶為垣，高不可登；折箸為械，堅不可入。<sub>墨子曰：公輸為雲梯，必取宋。於是見公輸，九設攻城之機變，墨子九距之。公輸般之攻城械盡，子墨子之守圉有餘。公輸般出而曰「吾知所以距子矣，吾不言。」子墨子亦曰「吾知子之所以距我者，吾不言之。」王問其故，子墨子曰「公輸子之意，不過欲殺臣。殺臣，宋莫能守，乃可攻也。然臣之弟子禽滑氂三百人，已持守圉之器在宋城上，而待楚寇矣。雖殺臣，不能絕也。」楚王曰「善，吾請無攻也。」</sub>

若乃距陽平，據石門，<sub>周地圖記曰：褒谷西有古陽平關。劉淵林蜀都賦注曰：石門在漢中之西。</sub>

攄八陣之列，騁奔牛之權，<sub>雜兵書曰：八陣：一曰方陣，二曰圓陣，三曰牝陣，四曰牡陣，五曰衝陣，六曰輪陣，七曰浮沮陣，八曰鴈行陣。史記曰：田單為將軍，破燕城時，以千餘牛為絳繒衣，畫以五綵龍文，束兵刃於角，灌脂束葦於尾，燒之。鑿城數十穴，夜縱牛，壯士五千人隨其後。牛尾熱，怒而奔，燕軍夜大驚。牛尾炬火，光明炫燿，燕軍視之，皆龍文，所觸盡死傷。五千人因衘枚擊之，而城中鼓噪從之，老弱皆擊銅器為聲，聲動天地。燕軍大駭，敗走。齊人遂夷殺其將騎劫。燕軍大亂奔走，齊人追亡逐北，所過城邑叛燕歸田單，而齊七十餘城皆復為齊。乃迎襄王於莒。</sub>

焉肯土崩魚爛哉！<sub>漢書：徐樂上書曰「臣聞天下之患，在於土崩。」公羊傳曰：其言梁亡何？自亡也，魚爛而亡。*何休注曰：魚爛自內發。*</sub>

設令守無巧拙，皆可攀附，則公輸已陵宋城，樂毅已拔卽墨矣。墨翟之術何稱？田單之智何貴？老夫不敏，未之前聞。<sub>~~左氏傳：趙孟曰「老夫罪戾是懼。」~~[^41.6.9]禮記·檀弓曰：我未之前聞。</sub>

蓋聞過高唐者，效王豹之謳；<sub>孟子：淳于髡曰「昔王豹處淇，而西河善謳。緜駒處高唐，而齊~~女~~右善歌[^41.6.10]。」按：此文當過高唐者，效綿駒之歌。但文人用之誤。</sub>

遊睢`息惟切`渙者，學藻繢之綵。<sub>陳留記曰：襄邑，渙水出其南，睢水經其北。傳云：睢渙之間出文章，故其黼黻絺繡。日月華蟲，以奉宗廟御服焉。</sub>

間自入益部，仰司馬楊王遺風，有子勝斐然之志，<sub>司馬相如、楊雄、王褒也。墨子曰：二三子復於子墨子曰「告子勝仁。」子墨子曰「未必然也。告子為仁，猶跂以為長，偃以為廣，不可久也。」論語曰：吾黨之小子狂簡，斐然成章。</sub>

故頗奮文辭，異於他日。怪乃輕其家丘，謂為倩`七靖切`人，<sub>邴原別傳曰：原遊學，詣孫~~菘~~崧，~~菘~~崧曰[^41.6.11]「君以鄭君而舍之，以鄭君為東家丘也。」原曰「君以鄭君為東家丘，以僕為西家愚夫邪？」</sub>

是何言歟？夫綠驥垂耳於~~林~~坰牧[^41.6.12]。<sub>弔屈原曰：驥垂兩耳，服鹽車。爾雅曰：野外謂之林，林外謂之埛。</sub>

鴻雀戢翼於汙池，<sub>周禮有牧田。鴻雀，鳥之通稱也。毛詩曰：鴛鴦在梁，戢其左翼。列子：楊朱謂梁王曰「鴻鴈高飛，不集汙池。」</sub>

褻之者固以為園囿之凡鳥，外廄之下乘也。<sub>穀梁傳：晉荀息曰「君何不以屈產之乘借道乎？」公曰「此晉國之寶也。」荀息曰「取之中廄，置之外廄。」</sub>

及整蘭筋，<sub>相馬經云：一筋從玄中出，謂之蘭筋。玄中者，目上陷如井字。蘭筋豎者千里。</sub>

揮勁翮，陵厲清浮，顧~~盼~~眄千里[^41.6.13]，豈可謂其借翰於晨風，假足於六駮哉！<sub>爾雅曰：晨風，鸇也。毛詩曰：隰有六駮。*毛萇曰：駮如馬，倨牙，食虎豹。*</sub>

恐猶未信丘言，必大噱也。洪白。<sub>孟康漢書注曰：丘，空也。此雖假孔子名，而實以空為戲也。或無丘言二字。漢書曰：趙李諸侍中皆談笑大噱。說文曰：噱，大笑也。</sub>

[^41.6.1]: 考異：注「如陳琳所敘為也」：何校「如」改「知」，陳同，是也。各本皆偽。

[^41.6.2]: 考異：辭多不可一一：袁本、茶陵本下「一」作「二」。案：二本是也。此尤誤改之。

[^41.6.3]: 考異：注「既皆輕細」：茶陵本「卽皆」作「尤為」，是也。袁本作「既無」，亦非。

[^41.6.4]: 考異：注「爾雅曰繒之細者」：案：「爾」當作「小」。各本皆偽。此所引廣服文。

[^41.6.5]: 考異：注「肆蠱蛊之政」：袁本、茶陵本「蛊」作「![&#x27312;](images/27312.svg)」，是也。

[^41.6.6]: 考異：注「武王克殷」：陳云「克」，「伐」誤，是也。各本皆誤。

[^41.6.7]: 考異：飆奪霆擊：袁本、茶陵本「奪」作「奮」，云善作「奪」。案：各本所見皆非也，「奪」但傳寫誤。

[^41.6.8]: 考異：注「東觀兵於孟津」：袁本、茶陵本「孟」作「盟」，是也。

[^41.6.9]: 考異：注「左氏傳趙孟曰老夫罪戾是懼」：案：此十二字不當有，「老夫」，篇首巳注訖矣。各本皆誤。

[^41.6.10]: 考異：注「而齊女善歌」：袁本、茶陵本「女」作「右」。案：「女」字非也。

[^41.6.11]: 考異：注「詣孫菘菘曰」：案：二「菘」字皆當作「崧」，國志注引作「崧」可證也。各本皆偽。

[^41.6.12]: 考異：夫綠驥垂耳於林坰：案：「林坰」當作「坰牧」。袁本、茶陵本作「坰牧」，校語云善有「林」字，無「牧」字。案：善引周禮以注「牧」作「坰牧」，與五臣無異甚明，各本所見皆非也。尤本又割注周禮有「牧田」一句入下節，益非。二本此注通為一節，固未誤也。

[^41.6.13]: 考異：顧盼千里：袁本、茶陵本「盼」作「眄」，云善作「盼」。案：各本所見非也，「盼」但傳寫誤。

文選卷第四十一

賜進士出身通奉大夫江南蘇松常鎮太等處承宣布政使司布政使胡克家重校刊
