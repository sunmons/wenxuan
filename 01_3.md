## 東都賦一首

東都主人喟然而歎曰：「痛乎風俗之移人也。子實秦人，矜夸館室，保界河山，信識昭襄而知始皇矣，烏睹大漢之云爲乎？<sub>論語曰：夫子喟然歎曰，吾與點也。漢書曰：人有剛柔緩急，音聲不同，繫水土之風氣，故謂之風。好惡取舍，動靜嗜欲，故謂之俗。鄭玄禮記注曰：矜，謂自尊大也。漢書：田肯曰，秦帶河阻山[^1.3.1]。史記曰：秦武王卒，無子，立異母弟，是爲昭襄王。又曰：莊襄王卒，子政立，是爲始皇帝也。</sub>

夫大漢之開元也，奮布衣以登皇位，由數朞而創萬代，蓋六籍所不能談，前聖靡得而言焉[^1.3.2]。<sub>漢書：高祖曰，吾以布衣提三尺劒取天下。高祖五年誅項羽，故曰數朞也。孔安國尙書傳曰：帀四時曰朞。六籍，六經也。封禪書曰：六經載籍之傳。左氏傳曰：籍談司晉之典籍。</sub>

當此之時，功有橫而當天，計有逆而順民。故婁敬度勢而獻其說，蕭公權宜而拓其制。時豈泰而安之哉，計不得以已也。<sub>婁敬，已見上文。凡人姓名，皆不重見。餘皆類此。漢書曰：蕭何脩未央宮，上見其壯麗，甚怒。何曰，天下方未定，故可因遂就宮室，且夫天子以四海爲家，非壯麗無以重威，且毋令後代有以加也。上說之。</sub>

吾子曾不是睹，顧曜後嗣之末造，不亦暗乎。<sub>言吾子不覩度勢權宜之由，反以後嗣末造而自眩曜，不亦暗乎，言暗之甚也。儀禮曰：願吾子教之；鄭玄曰：吾子，相親辭也。吾，我也。子，男子美稱。</sub>

今將語子以建武之治，永平之事，監于太清，以變子之惑志。<sub>東觀漢記曰：建武，光武年號也，永平，孝明年號也。淮南子曰：太清之化也，和順以寂漠，質直以素樸；高誘曰：太清，無爲之化。</sub>

往者王莽作逆，漢祚中缺。天人致誅，六合相滅。<sub>漢書曰：王莽，字巨君，王皇后之弟子也。初居攝，後卽天子位。賈逵國語注曰：祚，位也。尙書曰：我則致天之罰。六合，已見上文。</sub>

于時之亂，生人幾亡，鬼神泯絕。壑無完柩，郛罔遺室。原野厭人之肉，川谷流人之血。秦項之災，猶不克半，書契以來，未之或紀。<sub>尙書曰：生人保厥居。杜預左氏傳注曰：幾，近也；渠機切。周禮：大宗伯掌天神人鬼之祀。禮記曰：在牀曰尸，在棺曰柩。杜預左氏傳注曰：郛，郭也；芳俱切。楊子法言：秦將白起長平之戰，四十萬人死，原野厭人之肉，川谷流人之血。史記曰：周孝王分非子土爲附庸，邑秦，至始皇初幷天下。又曰：項籍，下相人，自立爲西楚伯王。周易曰：上古結繩，後代聖人易之以書契。</sub>

故下人號而上訴，上帝懷而降監，乃致命乎聖皇。<sub>尙書曰：並告無辜于上下神祇；孔安國曰：言百姓兆人訴天地也。毛詩曰：皇矣上帝。又曰：天命降監，下人有嚴，命于下國，封建厥福。</sub>

於是聖皇乃握乾符，闡坤珍，披皇圖，稽帝文。赫然發憤，應若興雲。霆擊昆陽，憑怒雷震。<sub>謂光武也。東觀漢記曰：光武皇帝，諱秀。王莽末，荊州下江平林兵起，王匡、王鳳爲之渠率，上遂率舂陵子弟隨之。王莽懼，遣大司徒王尋、大司空王邑將兵來征。上入昆陽，城中兵下，昆陽穀少，留王鳳令守城，夜出城南門，二公兵到，遂環昆陽城。時上遂選精兵三千人奔陳，二公大奔北，殺王尋。昆陽城中兵亦出，中外並擊，二公大衆遂潰亂，奔走赴水，溺死以萬數，滍水爲之不流。爾雅曰：疾雷爲霆。左氏傳：吳子之弟蹶由謂楚子曰，今君奮焉，震電憑怒[^1.3.3]。</sub>

遂超大河，跨北嶽。立號高邑，建都河洛。<sub>東觀漢記曰：聖公爲天子，以上爲大司馬，遣之河北，安集百姓。尙書曰：至于北岳。東觀漢記曰：諸將請上尊號皇帝，於是乃命有司設壇場于鄗之陽千秋亭五成陌。皇帝卽位，改鄗爲高邑。又曰：建武元年十月，車駕入洛陽，遂定都焉。春秋漢含孳曰：天子受符，以辛日立號也。</sub>

紹百王之荒屯，因造化之盪滌。<sub>禮記曰：百王之所同，古今之所一也。淮南子：大丈夫恬然無爲，與造化逍遙；高誘曰：造化，天地也。樂緯曰：殷湯改制易正，蕩滌故俗。</sub>

體元立制，繼天而作。<sub>左氏傳：元年春正月，公卽位。春秋元命苞曰：元年者何，元宜爲一。謂之元何，曰，君之始年也。杜預左氏傳注曰：凡人君卽位，欲其體元以居正。穀梁傳曰：爲天下主者，天也；繼天者，君也。周易曰：神農氏作。</sub>

系唐統，接漢緒。茂育羣生，恢復疆宇。勳兼乎在昔，事勤乎三五。<sub>爾雅曰：系，繼也；奚計切。漢書：劉向高祖頌曰，漢帝本系，出自唐帝。孔安國尙書傳曰：堯以唐侯升爲天子。東觀漢記曰：光武皇帝，高祖九葉孫。漢書：王太后詔曰，奉天地而成施，化羣生而茂育。漢書曰：羣生啿啿；音湛。國語曰：古曰在昔，昔曰先人。史記：楚子西曰，孔丘述三五之法，明周召之業。春秋元命苞曰：伏羲、女媧、神農爲三皇。史記五帝本紀曰：黃帝、顓頊、帝嚳、帝堯、帝舜也。</sub>

豈特方軌並跡，紛綸后辟，治近古之所務，蹈一聖之險易云爾哉[^1.3.4]。<sub>險易，喻治亂也。周易曰：辭有險易也。</sub>

且夫建武之元，天地革命。四海之內，更造夫婦，肇有父子。君臣初建，人倫寔始。斯乃伏犧氏之所以基皇德也。<sub>周易曰：天地革而四時成。又曰：湯武革命。爾雅曰：九夷、八蠻、六戎、五狄，謂之四海。周易曰：有天地然後有萬物，有萬物然後有男女，有男女然後有夫婦，有夫婦然後有父子，有父子然後有君臣。毛詩序曰：厚人倫。禮含文嘉曰：伏犧德洽上下，始畫八卦。</sub>

分州土，立市朝，作舟輿，造器械，斯乃軒轅氏之所以開帝功也。<sub>漢書曰：昔在黃帝，畫野分州，周易曰：神農氏日中爲市，致天下之人，聚天下之貨。黃帝、堯、舜氏刳木爲舟，剡木爲楫。禮記曰：聖人殊徽號，異器械；鄭玄曰：器械，禮樂之器及兵甲也。史記曰：黃帝名軒轅。</sub>

龔行天罰，應天順人，斯乃湯武之所以昭王業也。<sub>尙書：武王曰，今予惟龔行天之罰。周易曰：湯武革命，應乎天而順乎人。禮含文嘉曰：湯武順人心，應於天。史記曰：天乙立，是爲成湯，湯伐夏桀，桀奔于鳴條，湯踐天子位。又曰：文王太子發之立，是爲武王，伐殷紂，紂走，自燔死，武王革殷，受天明命。毛詩序曰：七月，陳王業也。</sub>

遷都改邑，有殷宗中興之則焉；<sub>尙書曰：盤庚遷於殷。史記：盤庚之時，殷已都河北，盤庚渡河南，復居成湯之故都，行湯之政，然後殷復興也。謂盤庚爲宗，班之誤歟。</sub>

卽土之中，有周成隆平之制焉。<sub>尙書召誥曰：王來紹上帝，自服于土中；孔安國曰：今來居洛邑，地勢之中也。春秋命歷序曰：成康之隆，醴泉踊出。孝經鉤命決曰：俱在隆平，優劣殊跡。</sub>

不階尺土一人之柄，同符乎高祖。<sub>孟子曰：紂之去武丁未久也，尺地莫非其有也，一人莫非其臣也。又曰：舜、文王相去千有餘歲，若合符節也。</sub>

克己復禮，以奉終始，允恭乎孝文。<sub>論語：顏回問仁，子曰，克己復禮爲仁。孫卿子曰：生，人之始也；死，人之終也，終始俱善，人道畢矣。尙書曰：允恭克讓。漢書曰：孝文皇帝，高帝中子也；荀悅曰：諱恒。</sub>

憲章稽古，封岱勒成，儀炳乎世宗。<sub>司馬彪續漢書曰：建武三十二年，上齋，讀河圖會昌符，言九葉封禪。禮記曰：仲尼憲章文武。尙書云：粵若稽古帝堯。漢書：武紀曰，上登封泰山。又宣紀曰：尊孝武皇帝廟爲世宗廟。</sub>

案六經而校德，眇古昔而論功，仁聖之事旣該，而帝王之道備矣。

至乎永平之際[^1.3.5]，重熙而累洽。盛三雍之上儀，脩袞龍之法服。鋪鴻藻，信景鑠。揚世廟，正予樂[^1.3.6]。人神之和允洽，羣臣之序旣肅。<sub>東觀漢記曰：孝明皇帝，光武中子也，以東海王爲皇太子，光武崩，皇太子卽位，永平二年正月，上宗祀光武皇帝於明堂，祀畢，登靈臺，二月，上初臨辟雍，行大射禮。漢書曰：武帝時，河間獻王來朝，對三雍宮；應劭曰：辟雍、明堂、靈臺也。東觀漢記：永平二年，上及公卿列侯始服冕冠衣裳。周禮曰：王之吉服，享先王，卽袞冕；鄭玄曰：袞，卷龍衣也。續漢書曰：明帝爲光武起廟，號世祖廟。東觀漢記：孝明詔曰，璇璣鈐曰，有帝漢出，德洽作樂，名予[^1.3.7]，會明帝改其名[^1.3.8]，郊廟樂曰太予樂，正樂官曰太予樂官[^1.3.9]，以應圖讖。</sub>

乃動大輅，遵皇衢。省方巡狩，躬覽萬國之有無[^1.3.10]。考聲教之所被，散皇明以爥幽。<sub>東觀漢記曰：永平二年十月，西巡幸長安。周易曰：風行地上，觀，先王以省方觀民設教也。禮記逸禮曰：王者以巡狩之禮，尊天重人也，巡狩者何？巡者，循也；狩，牧也。謂天子巡行守牧也。有無，謂風俗善惡也。尙書曰：東漸于海，西被于流沙，朔南暨聲教。</sub>

然後增周舊，脩洛邑。扇巍巍，顯翼翼。光漢京于諸夏，總八方而爲之極。<sub>論語：子曰，巍巍乎舜禹之有天下也。毛詩曰：商邑翼翼，四方之極。諸夏，已見西都賦。其異篇再見者，並云已見某篇。他皆類此。</sub>

於是皇城之內[^1.3.11]，宮室光明，闕庭神麗。奢不可踰，儉不能侈。<sub>言奢儉合禮，故奢者不可而踰，儉者不能更侈。</sub>

外則因原野以作苑，填流泉而爲沼。發蘋藻以潛魚，豐圃草以毓獸。制同乎梁鄒，誼合乎靈囿。<sub>順流泉而爲沼，不更穿之也，昭明諱順，故改爲填。毛詩曰：魚在在藻；蘋，亦水草，故連言之。說文曰：潛，藏也。韓詩曰：東有圃草；薛君曰：圃，博也。有博大茂草也。毓與育，音義同。魯詩傳曰：古有梁鄒[^1.3.12]。梁鄒者，天子之田也。毛詩曰：王在靈囿，麀鹿攸伏。</sub>

若乃順時節而蒐狩，簡車徒以講武。則必臨之以王制，考之以風雅。<sub>左氏傳：臧僖伯曰，春蒐夏苗秋獮冬狩，皆於農隙以講事也。又曰：大閱，簡車馬。講武，已見上文。禮記王制曰：天子諸侯無事，則歲三田。田不以禮曰暴天物。風，國風騶虞駟鐵是也。雅，小雅車攻吉日是也。</sub>

歷騶虞，覽駟鐵[^1.3.13]。嘉車攻，采吉日。禮官整儀，乘輿乃出。<sub>毛詩序曰：騶虞，蒐田以時，仁如騶虞也。又曰：駟鐵，美襄公也，始命有田狩之事。又曰：車攻，宣王復會諸侯於東都，因田獵而選車徒焉。又曰：吉日，美宣王也，能慎微接下，無不自盡以奉其上焉。漢書：景帝詔曰，禮官具禮儀。乘輿，已見上文。</sub>

於是發鯨魚，鏗華鐘。<sub>尙書大傳曰：天子左五鐘，天子將出則撞黃鐘，右五鐘皆應。薛綜西京賦注曰：海中有大魚曰鯨，海邊又有獸名蒲牢。蒲牢素畏鯨，鯨魚擊蒲牢，輒大鳴。凡鐘欲令聲大者，故作蒲牢於上，所以撞之者爲鯨魚。鐘有篆刻之文，故曰華也。</sub>

登玉輅，乘時龍。鳳蓋棽麗，龢鑾玲瓏。天官景從，寢威盛容。<sub>輅，已見西都賦。周易曰：時乘六龍。鳳蓋，已見上文。劉歆七略曰：羽蓋棽麗，紛循悠悠。說文曰：棽，大枝條[^1.3.14]，棽，灑也；棽，音林；麗，音離。和鑾，已見上文。埤蒼曰：玲瓏，玉聲也；玲，力經切；瓏，力東切。蔡邕獨斷：百官小吏曰天官。焦貢易林曰：龍渴求飲，黑雲景從。寢威，寢其威武也。寢或爲侵[^1.3.15]。龢與和，音義通。</sub>

山靈護野，屬御方神。雨師汎灑[^1.3.16]，風伯清塵。<sub>山靈，山神也。屬御，屬車之御也。方神，四方之神也。韓子曰：師曠謂晉平公曰：黃帝合鬼神於太山之上，風伯進掃，雨師灑道。風俗通曰：雨師，畢星也，風伯，箕星也。</sub>

千乘雷起，萬騎紛紜。元戎竟野，戈鋋彗雲。羽旄掃霓，旌旗拂天。<sub>蔡邕獨斷曰：大駕備千乘萬騎。毛詩曰：元戎十乘，以先啓行。說文曰：鋋，小矛也；音澶。又曰：彗，掃竹也；蘇類切。左氏傳曰：晉人假羽旄於鄭。</sub>

焱焱炎炎，揚光飛文。吐爓生風，欱野歕山。日月爲之奪明，丘陵爲之搖震。<sub>說文曰：焱，火華也；弋劒切。字林曰：炎，火光；于拑切。說文曰：欱，啜也；火合切。歕，吹氣也；敷悶切。公羊傳曰：地震者何，地動也。震，協韻音真。</sub>

遂集乎中囿，陳師案屯[^1.3.17]。駢部曲，列校隊。勒三軍，誓將帥。<sub>毛詩曰：陳師鞠旅。漢書音義：臣瓚曰，律說云，勒兵而守曰屯。部曲，已見上文。駢，猶併也，步田切。漢書曰：從胡人大校獵；如淳曰：合軍聚衆，有幡校鼙鼓也。杜預左氏傳注曰：百人爲一隊；徒對切。</sub>

然後舉烽伐鼓，申令三驅。輕車霆激[^1.3.18]，驍騎電騖。<sub>毛詩曰：鉦人伐鼓；鉦，之成切。孔安國尙書傳曰：師出以律，三申令之，重難之義。周易曰：王用三驅，失前禽也。毛詩曰：輶車鑾鑣；毛萇曰：輶，輕也。說文曰：驍，良馬也。</sub>

由基發射，范氏施御。弦不睼禽，轡不詭遇。飛者未及翔[^1.3.19]，走者未及去。<sub>左氏傳曰：養由基蹲甲而射之，徹七札焉。括地圖曰：夏德盛，二龍降之。禹使范氏御之，以行經南方。孟子曰：趙簡子使王良與嬖奚乘，終日不獲一禽，反曰：天下賤工也，王良請復之，一朝而獲十，反曰：良工也，簡子曰：吾使汝掌乘，王良曰：不可，吾爲範我驅馳，終日不獲一焉，爲之詭遇，一朝而獲十；劉熙曰：橫而射之曰詭遇。說文曰：睼，視也；音遞。</sub>

指顧倐忽，獲車已實。樂不極盤，殺不盡物。馬踠餘足，士怒未㳿。先驅復路，屬車案節。<sub>倐忽，疾也。高唐賦曰：舉功先得，獲車已實。鄭玄禮記注曰：極，盡也。爾雅曰：盤，樂也。踠，屈也，於遠切。先驅，則前驅也。周禮曰：王出入，則自左馭而前驅。漢書音義曰：大駕，屬車八十一乘[^1.3.20]，作三行。子虛賦曰：案節未舒也。</sub>

於是薦三犧，效五牲。禮神祇，懷百靈。<sub>左氏傳：鄭子大叔曰，爲五牲三犧；杜預曰：五牲，麋鹿麏狼兔。三犧，祭天地宗廟三者之犧也。周禮曰：大宗伯掌天神地祇之禮。然天神曰神，地神曰祇也。毛詩曰：懷柔百神。</sub>

覲明堂，臨辟雍。揚緝熙，宣皇風。登靈臺，考休徵。<sub>東觀漢記曰：永平二年正月[^1.3.21]，上宗祀光武皇帝於明堂，禮畢，升靈臺，三月，上初臨辟雍，行大射禮。周書曰：明堂者，明諸侯之尊卑也。故周公建焉，而朝諸侯於明堂之位，制禮樂，頒度量。禮記曰：天子辟雍。毛詩曰：維清緝熙，文王之典。鄭玄毛詩箋曰：天子有靈臺，所以觀祲象、察氣之妖祥也。尙書曰：休徵；孔安國曰：叙美行之驗也。</sub>

俯仰乎乾坤，參象乎聖躬。<sub>周易曰：庖犧氏仰則觀象於天，俯則觀法於地，近取諸身，遠取諸物。</sub>

目中夏而布德，瞰四裔而抗稜。<sub>禮記曰：布德和令。字書曰：瞰，望也；苦暫切。漢書：詔曰，投諸四裔。又曰：威稜憺乎鄰國；李奇曰：神靈之威曰稜。</sub>

西盪河源，東澹海漘。北動幽崖，南燿朱垠。<sub>漢書曰：漢使張騫窮河源。案：古圖書名河所出曰崐崘墟。毛詩曰：寘之河之漘兮；毛萇曰：漘，厓也。尙書曰：宅朔方，曰幽都。朱垠，南方也。甘泉賦曰：南煬丹崖。</sub>

殊方別區，界絕而不鄰。自孝武之所不征，孝宣之所未臣。莫不陸讋水慄，奔走而來賓。<sub>孝武耀威，匈奴遠懾。孝宣脩德，呼韓入臣。舉前代之盛，猶不如今。說文曰：讋，失氣也；章涉切。</sub>

遂綏哀牢，開永昌。<sub>東觀漢記曰：以益州徼外哀牢王率衆慕化，地曠遠，置永昌郡也。</sub>

春王三朝，會同漢京。是日也，天子受四海之圖籍，膺萬國之貢珍。內撫諸夏，外接百蠻。<sub>漢書：董仲舒策曰，春秋之文，正次王，王次春，春者，天之所爲也，正者，王之所爲也。三朝，歲首朔日也。漢書：谷永上書曰，今年正月朔，日有蝕之於三朝之會。周禮曰：時見曰會，殷覜曰同。賈逵國語注曰：膺，猶受也。諸夏，已見上文。其事煩已重見及易知者，直云已見上文，而它皆類此。毛詩曰：因時百蠻也。</sub>

爾乃盛禮興樂，供帳置乎雲龍之庭。陳百寮而贊羣后，究皇儀而展帝容。<sub>漢書：成紀曰：三輔長無供帳繇役之勞；張晏曰：帳，帷帳也。洛陽宮舍記有雲龍門。百僚，已見上文。尙書曰：班瑞于羣后。</sub>

於是庭實千品，旨酒萬鍾。列金罍，班玉觴。嘉珍御，太牢饗。<sub>左氏傳：孟獻子言於公曰，臣聞聘而獻物，於是有庭實旅百。毛詩曰：我有旨酒。說文曰：鍾，酒器也。孔叢子曰：堯飲千鍾。毛詩曰：我姑酌彼金罍。漢書音義曰：觴，爵也。珍，八珍也。大戴禮曰：牛曰太牢。</sub>

爾乃食舉雍徹，太師奏樂。陳金石，布絲竹。鐘鼓鏗鍧，管絃燁煜。<sub>蔡邕禮樂志曰：漢樂有四品，一太予樂[^1.3.22]，郊祀陵廟殿中諸會食舉也。禮記曰：客出以雍徹。周禮曰：太師，下大夫。又曰：播之以八音：金石土革絲木匏竹；鄭玄曰：金，鐘鎛也、石，磬也、土，塤也、革，鼓鼗也、絲，琴瑟也、木，柷敔也、匏，笙也、竹，管簫也。禮記曰：子夏曰，鐘聲鏗；鏗，苦耕切。鍧，亦聲也，呼萌切。燁煜，聲之盛。煜，由鞫切。</sub>

抗五聲，極六律。歌九功，舞八佾。韶武備，泰古畢。<sub>左氏傳曰：晏子曰[^1.3.23]，五聲六律；杜預曰：五聲，宮商角徵羽也，六律，黃鐘、太蔟、姑洗、蕤賓、夷則、無射，陽爲律，陰爲呂，此十二月之氣也。尙書：禹曰，水火金木土穀惟修，正德利用厚生惟和，九功惟敍，九序惟歌。穀梁傳曰：舞夏，天子八佾；馬融論語注曰：佾，列也。八人爲列，八八六十四人也。論語曰：子謂韶，盡美矣，又盡善也，謂武，盡美矣，未盡善也。泰古，泰古之樂也。</sub>

四夷間奏，德廣所及。僸佅兜離，罔不具集。<sub>孔安國尙書傳曰：間，迭也；古莧切。毛萇詩傳曰：儛四夷之樂，大德廣所及也。孝經鉤命決曰：東夷之樂曰佅，南夷之樂曰任，西夷之樂曰株離，北夷之樂曰僸。毛萇詩傳曰：東夷之樂曰韎，南夷之樂曰任，西夷之樂曰朱離，北夷之樂曰禁。然說樂是一，而字並不同，蓋古音有輕重也。僸，音禁。佅，莫芥切。兜，丁侯切。</sub>

萬樂備，百禮暨。皇歡浹，羣臣醉。降烟煴，調元氣。<sub>毛詩曰：烝畀祖妣，以洽百禮。周易曰：天地絪緼，萬物化醇。春秋命歷序曰：元氣正，則天地八卦孳也。</sub>

然後撞鐘告罷，百寮遂退。<sub>撞，猶擊也。尙書大傳曰：天子將入，則撞蕤賓之鐘，左五鐘皆應之。</sub>

於是聖上覩萬方之歡娛，又沐浴於膏澤，懼其侈心之將萌，而怠於東作也[^1.3.24]，<sub>孝經曰：故得萬國之歡心。沐浴膏澤，已見西都賦。尙書曰：分命羲仲[^1.3.25]，平秩東作。</sub>

乃申舊章，下明詔。命有司，班憲度。昭節儉，示太素。去後宮之麗飾，損乘輿之服御。抑工商之淫業，興農桑之盛務。遂令海內棄末而反本，背偽而歸真。女脩織絍，男務耕耘。器用陶匏，服尚素玄。恥纖靡而不服，賤奇麗而弗珍。捐金於山，沈珠於淵。<sub>左氏傳：季桓子曰，舊章不可忘也。漢書曰：文帝躬節儉素也。漢書：詔曰，農，天下之大本也，而人或不務本而事末，故生不遂；李奇曰：本，農也；末，賈也。淮南子曰：守道順理者，不免於飢寒之患；而欲民之去末反本，是猶發其源而壅其流也。禮記曰：女織絍組紃。杜預左氏傳注曰：織絍，織繒布也[^1.3.26]。毛萇詩傳曰：耘，除草也。禮記曰：器用陶匏，尚禮殺也。莊子曰：捐金於山，藏珠於淵，不利貨財，不尚富貴也。</sub>

於是百姓滌瑕盪穢，而鏡至清。形神寂漠，耳目弗營。嗜欲之源滅，廉恥之心生。莫不優游而自得，玉潤而金聲。<sub>楊雄集曰：滌瑕蕩穢而猶若然。毛萇詩傳曰：瑕，猶過也。字書曰：穢，不絜清也。淮南子曰：鏡大清者視大明。又曰：形者生之舍也，神者生之制也。又曰：和順以寂漠。尙書曰：弗役耳目，百度惟貞。淮南子曰：至人之治也，除其嗜欲，優游委縱。又曰：吾所謂有天下者，自得而已。禮記：孔子曰，君子比德於玉焉，温潤而澤仁也。尙書傳曰[^1.3.27]：天下諸侯，受命於周，莫不磬折，玉音金聲。</sub>

是以四海以內，學校如林，庠序盈門。獻酬交錯，俎豆莘莘。下舞上歌，蹈德詠仁。<sub>漢書曰：平帝立學官，郡國曰學，縣道侯國曰校，鄉曰庠，聚曰序；韋昭曰：小於鄉曰聚。尙書曰：受率其旅若林。毛詩曰：韓侯顧之，爛其盈門。又曰：獻酬交錯。論語：孔子曰，俎豆之事，則嘗聞之矣。毛萇詩傳曰：莘莘，衆多也；莘，所巾切。禮記曰：歌者在上，匏竹在下，貴人聲也。詩序曰：嗟嘆之不足，故詠歌之，詠歌之不足，不知手之舞之足之蹈之也。</sub>

登降飫宴之禮旣畢，因相與嗟歎玄德，讜言弘說。咸含和而吐氣，頌曰：盛哉乎斯世！<sub>毛詩曰：儐爾籩豆，飲酒之飫；毛萇曰：不脫屨升堂謂之飫。薛君韓詩章句曰：飲酒之禮，下跣而上坐者謂之宴。尙書曰：玄德升聞，乃命以位。字林曰：讜，美言也；音黨。淮南子曰：故聖人執中含和，不下廟堂而行于四海。</sub>

今論者但知誦虞夏之書，詠殷周之詩。講羲文之易，論孔氏之春秋。罕能精古今之清濁，究漢德之所由。<sub>尙書有虞書夏書。毛詩有周詩商頌。周易曰：古者庖犧氏始作八卦，以通神明之德，以類萬物之情。又曰：易之興也，其當殷之末世，周之盛德邪，當文王與紂之事邪？史記：孔子曰，吾道不行矣，乃因史記作春秋。</sub>

唯子頗識舊典，又徒馳騁乎末流。温故知新已難，而知德者鮮矣！<sub>班固漢書游俠傳論曰：不入於道德，苟放縱於末流。論語曰：温故而知新，可以爲師矣。又曰：由，知德者鮮矣。</sub>

且夫僻界西戎，險阻四塞，脩其防禦，孰與處乎土中，平夷洞達，萬方輻湊。<sub>史記曰：秦僻在雍州。毛詩序秦風曰：襄公能備其兵甲以討西戎。戰國策：蘇秦說孟嘗君曰[^1.3.28]：秦，四塞之國也；高誘曰：四面有山關之固，故曰四塞之國。防禦，已見上文。文子曰：羣臣輻湊；張湛曰：如衆輻之集於轂。漢書：上曰，智略輻湊。</sub>

秦嶺九嵕，涇渭之川，曷若四瀆五嶽，帶河泝洛，圖書之淵。<sub>爾雅曰：江河淮濟爲四瀆。又曰：泰山爲東岳，霍山爲南岳，華山爲西岳，恒山爲北岳，嵩山爲中岳。周易曰：河出圖，洛出書，聖人則之。</sub>

建章甘泉，館御列仙，孰與靈臺明堂，統和天人。<sub>建章甘泉，已見上文。禮含文嘉曰：天子靈臺，以考觀天人之際，法陰陽之會也。</sub>

太液昆明，鳥獸之囿，曷若辟雍海流，道德之富。<sub>白虎通曰：天子立辟雍者何，所以宣德化也，壅以水，象教化流行也。三輔黃圖曰：辟雍，水四周於外，象四海也。</sub>

游俠踰侈，犯義侵禮，孰與同履法度，翼翼濟濟也。<sub>游俠，已見上文。漢帝年紀曰：禁踰侈。爾雅曰：翼翼，恭也。毛詩曰：濟濟多士；毛萇曰：多威儀也。</sub>

子徒習秦阿房之造天，而不知京洛之有制也；識函谷之可關，而不知王者之無外也。」<sub>史記曰：秦皇上林苑中作阿房宮，未成，欲更擇令名。作宮阿房，故天下謂之阿房宮。公羊傳曰：天王出居于鄭，王者無外，此其言出何，不能于母弟也。</sub>

主人之辭未終，西都賓矍然失容。逡巡降階，惵然意下[^1.3.m1]，捧手欲辭。主人曰：「復位，今將授子以五篇之詩。」<sub>說文曰：矍，驚視貌也；許縛切。公羊傳：趙盾逡巡北面再拜；郭璞爾雅注曰：逡巡，却去也。周書曰：臨攝以威而氣惵[^1.3.29]。惵，猶恐懼也；徒頰切。孔子三朝記曰：孔子受業而有疑，捧手問之，不當避席。</sub>

賓旣卒業，乃稱曰：「美哉乎斯詩，義正乎楊雄，事實乎相如。匪唯主人之好學，蓋乃遭遇乎斯時也。小子狂簡，不知所裁。旣聞正道，請終身而誦之。」其詩曰[^1.3.30]：<sub>楊雄、相如，辭賦之高者，故假以言焉。非唯主人好學而富乎辭藻，抑亦遭遇太平之時，禮文可述也。論語：子曰，吾黨之小子狂簡，斐然成章，不知所以裁之。又曰：不忮不求，何用不臧，子路終身誦之。</sub>

### 明堂詩

於昭明堂，明堂孔陽。<sub>毛詩曰：於昭于天。又曰：我朱孔陽。</sub>

聖皇宗祀，穆穆煌煌。<sub>孝經曰：宗祀文王於明堂，以配上帝。毛詩曰：穆穆皇皇，宜君宜王。</sub>

上帝宴饗，五位時序。<sub>漢書曰：天神之貴者太一，其佐曰五帝。河圖曰：蒼帝神名靈威仰，赤帝神名赤熛怒，黃帝神名含樞紐，白帝神名白招拒，黑帝神名汁光紀。楊雄河東賦曰：靈祇旣饗，五位時序。</sub>

誰其配之，世祖光武。<sub>東觀漢記曰：明帝宗祀五帝於明堂，光武皇帝配之。左氏傳：輿人誦，子產若死，其誰嗣之。</sub>

普天率土，各以其職。<sub>毛詩曰：普天之下，莫非王土。率土之賓[^1.3.31]，莫非王臣。孝經：子曰，四海之內，各以其職來祭。</sub>

猗歟緝熙，允懷多福。<sub>毛詩曰：猗歟那歟。緝熙，已見上文。尙書曰：兆人允懷。又曰：永膺多福。</sub>

### 辟雍詩

乃流辟雍，辟雍湯湯。<sub>孔安國尙書傳曰：湯湯，流貌。</sub>

聖皇莅止，造舟爲梁。<sub>毛詩曰：方叔涖止。又曰：造舟爲梁。</sub>

皤皤國老，乃父乃兄。<sub>說文曰：皤，老人貌也；蒲河切。禮記曰：養國老於上庠。孝經援神契曰：天子尊事三老、兄事五更。應劭漢官儀曰：天子父事三老。</sub>

抑抑威儀，孝友光明。<sub>毛詩：抑抑威儀。爾雅曰：善事父母爲孝，善事兄弟爲友。</sub>

於赫太上，示我漢行。<sub>毛詩曰：於赫湯孫。漢書：上令薄昭與淮南厲王書曰，王欲以親戚之意，望於太上；如淳曰：太上，天子也。毛詩曰：示我顯德行。</sub>

洪化惟神，永觀厥成。<sub>文子曰：執玄德於心，化馳如神。毛詩曰：我客戾止，永觀厥成。</sub>

### 靈臺詩

乃經靈臺，靈臺旣崇。<sub>毛詩曰：經始靈臺，經之營之。</sub>

帝勤時登，爰考休徵。<sub>東觀漢記曰：永平二年，詔曰，登靈臺，正儀度。休徵，已見上文。</sub>

三光宣精，五行布序。<sub>淮南子曰：夫道，紘宇宙而章三光；高誘曰：三光，日月星也。尙書曰：五行：一曰水、二曰火、三曰木、四曰金、五曰土也。</sub>

習習祥風，祁祁甘雨。<sub>毛詩曰：習習谷風。禮斗威儀曰：君乘火而王，其政頌平，則祥風至；宋均曰：卽景風也，其來長養萬物。毛詩曰：興雨祁祁。尙書考靈燿曰：熒惑順行，甘雨時也。</sub>

百穀蓁蓁，庶草蕃廡。<sub>韓詩曰：帥時農夫，播厥百穀；薛君曰：穀類非一，故言百也。又曰：蓁蓁者莪；薛君曰：蓁蓁，盛貌也。尙書曰：庶草蕃廡。</sub>

屢惟豊年，於皇樂胥。<sub>毛詩曰：綏萬國，屢豐年。又曰：於皇時周。又曰：君子樂胥。</sub>

### 寶鼎詩

嶽脩貢兮川效珍，吐金景兮歊浮雲。<sub>說文曰：歊，氣上出貌；呼朝切。</sub>

寶鼎見兮色紛緼[^1.3.32]，煥其炳兮被龍文。<sub>東觀漢記曰：永平六年，廬江太守獻寶鼎，出王雒山。漢書曰：武帝爲人祠后土營旁，得鼎，有黃雲焉，公卿大夫議尊寶鼎，有司曰，今鼎至甘泉，光潤龍變，承休無疆也。</sub>

登祖廟兮享聖神，昭靈德兮彌億年。<sub>東觀漢記：明帝曰，太常其以礿祭之日[^1.3.33]，陳鼎於廟，以備器用。尙書曰：公其以予萬億年，敬天之休。</sub>

### 白雉詩

啓靈篇兮披瑞圖，獲白雉兮效素烏。<sub>范曄後漢書曰：永平十年，白雉所在出焉。東觀漢記：章帝詔曰，乃者白烏神雀屢臻，降自京師也。</sub>

嘉祥阜兮集皇都[^1.3.34]。發皓羽兮奮翹英，容絜朗兮於淳精[^1.3.35]。<sub>楚辭曰：砥室翠翹絓曲瓊；王逸曰：翹，羽名。</sub>

彰皇德兮侔周成，永延長兮膺天慶。<sub>韓詩外傳曰：成王之時，越裳氏獻白雉於周公。河圖曰：謀道吉，謀德吉，能行此大吉，受天之慶也。</sub>

[^1.3.1]: 考異：注「田肯曰秦帶河阻山」　袁本、茶陵本「田肯」作「婁敬」。案：二本非也，此所引高帝紀文，非婁敬傳之「秦地被山帶河」也。下注所云「婁敬已見上文」者，謂見西都奉春建策注。二本蓋因下注致誤。何、陳校皆據之改爲「婁敬」，殊失之矣。凡二本有誤，及何、陳校之非者，多不復出。附辨一二，以爲舉例，餘準是求之。
[^1.3.2]: 考異：前聖靡得言焉　袁本、茶陵本「得」下有「而」字。案：後漢書亦有。
[^1.3.3]: 考異：注「震雷憑怒」　袁本「雷」作「電」，是也。茶陵本亦誤「雷」。
[^1.3.4]: 考異：蹈一聖之險易云爾哉　茶陵本無「哉」字，云五臣有「而已哉」字。袁本有「而已哉」。案：袁用五臣也，失著校語，非。後漢書無「而已」有「哉」，或尤依彼添耳。
[^1.3.5]: 考異：至乎永平之際　袁本「乎」作「于」，茶陵本作「於」。案：後漢書作「于」，似「乎」字非也。
[^1.3.6]: 考異：正雅樂　案：「雅」當作「予」。後漢書作「予」。章懷注「正予樂」，謂依讖文改「太樂」爲「太予樂」也。困學紀聞曰：文選李善注亦引「太予」，五臣乃解爲「正樂」。今本作「雅樂」，誤，蓋五臣本改爲「雅」。王伯厚此說最是。善旣引「太予」，則作「予」自甚明。袁本、茶陵本所載五臣銑注云：「雅樂，正樂也。」其作「雅」亦甚明。各本所見正文，皆以五臣亂善而失著校語耳。凡如此例者，全書不少，詳見每條下。
[^1.3.7]: 考異：注「作樂名雅」　案：「雅」當作「予」，各本皆誤。此因誤改正文，又幷誤改注也。後漢書明帝紀章懷注所引正是「予」字。
[^1.3.8]: 考異：注「會明帝改」　袁本「明」作「昌」，「改」作「九」，是也。茶陵本誤與此同。案：「會昌帝九」以四字爲一句，何於此節注，不得其讀，多所紛更。非，今不論。
[^1.3.9]: 考異：注「正樂官曰太予樂官」　案：「正」下當有「太」字。各本皆脫。顏延之曲水詩序「太予協樂」注引此詔有，可證。
[^1.3.10]: 考異：躬覽萬國之有無　袁本、茶陵本「躬」作「窮」。案：後漢書亦是「窮」字。
[^1.3.11]: 考異：於是皇城之內　袁本、茶陵本「於是」作「是以」，案：後漢書亦作「是以」。
[^1.3.12]: 考異：注「毛詩傳曰古有梁鄒」　何校「毛」改「魯」，案：所校是也。章懷注所引正是「魯」字。各本皆誤。又張載魏都賦注引，亦可證。
[^1.3.13]: 考異：覽駟鐵　袁本「駟鐵」作「四驖」，茶陵本作「駟驖」。今案：袁、茶陵二本所載五臣銑注作「四驖」，其善注中作「駟鐵」，必善「駟鐵」，五臣「四驖」，失著校語也。茶陵及此「駟」字未相亂，何云後漢書作「驖」。今考此與彼仍不必全同。范書「駟驖」與善「駟鐵」、五臣「四驖」互異，但當各依其本。
[^1.3.14]: 考異：注「棽大枝條」　袁本、茶陵本「條」下有「棽灑也」三字，是也。
[^1.3.15]: 考異：注「寢或爲侵」　袁本、茶陵本「侵」作「祲」，是也。
[^1.3.16]: 考異：雨師汎灑　袁本、茶陵本「汎」作「泛」，案：後漢書作「汎」，或尤依彼改耳。
[^1.3.17]: 考異：陳師按屯　茶陵本「按」作「案」，云五臣作「按」。袁本作「按」，用五臣也。後漢書亦是「案」字。此以五臣亂善，非。
[^1.3.18]: 考異：輶車霆激　袁本、茶陵本「輶」作「輕」，後漢書亦是「輕」字。案：此尤因善注引毛詩「輶車」而改之。其實善下引傳「輕也」，作「輕車」之注自通。二本無校語，未必非。善亦作「輕」，尤改蓋非。
[^1.3.19]: 考異：飛者未及翔　袁本、茶陵本「未」作「不」，下句同。案：後漢書此二字皆作「未」，或尤依之改耳。
[^1.3.20]: 考異：注「大駕車八十一乘」　案：「車」上當有「屬」字。各本皆脫。
[^1.3.21]: 考異：注「永平三年正月」　案：「三」當作「二」。各本皆譌。
[^1.3.22]: 考異：注「一天子樂」　何校「天子」改「太予」，云後漢注引作「太予」，陳同，是也。各本皆譌。
[^1.3.23]: 考異：注「左氏傳曰子曰」　何校「子」上添「晏」字，陳同。案：上「曰」字當作「晏」。各本皆誤。
[^1.3.24]: 考異：而怠於東作也　袁本、茶陵本無「也」字。案：後漢書有，或尤依彼添耳。下「翼翼濟濟也，而不知京、洛之有制也，而不知王者之無外也」三「也」字同。
[^1.3.25]: 考異：注「分命羲叔」　袁本「叔」作「仲」，是也。茶陵本亦誤「叔」。
[^1.3.26]: 考異：注「織絍紃繒布也」　袁本、茶陵本「紃」作「織」，是也。
[^1.3.27]: 考異：注「尙書傳曰天下諸侯」　何校「傳」上添「大」字，是也。各本皆脫。
[^1.3.28]: 考異：注「蘇秦說孟嘗君曰」　何校「孟嘗君」改「秦惠王」。案：何校誤也。章懷注所引亦是「孟嘗君」。此齊策孟嘗君將入秦章文。今本高注具存，姚宏跋戰國策，曾指此條爲今本所無，其失檢與何正同，附訂正之。
[^1.3.29]: 考異：注「面氣惵」　何校「面」改「而」，陳同，是也。各本皆譌。
[^1.3.30]: 考異：其詩曰　袁本、茶陵本「詩」作「辭」。案：後漢書作「詩」。
[^1.3.31]: 考異：注「率土之濱」　袁本「濱」作「賓」，是也。茶陵本誤與此同。案：說見後。
[^1.3.32]: 考異：寶鼎見兮色紛緼　袁本、茶陵本「緼」作「紜」。案：後漢書作「緼」。
[^1.3.33]: 考異：注「太常其以初祭之日」　何校「初」改「礿」，陳同，是也。各本皆譌。
[^1.3.34]: 考異：嘉祥阜兮集皇都　何云後漢書無此句，陳同。案：各本皆有。袁、茶陵不著校語，今無可考也。凡疑而未能明者，俱載之，以俟再詳，此其例也。
[^1.3.35]: 考異：容絜朗兮於純精　袁本、茶陵本「純」作「淳」，是也。案：後漢書亦是「淳」字。

[^1.3.m1]: 愚案：惵原作<img src="images/226D0.svg" width="15" height="15">，改異體通用字。下注內同。
