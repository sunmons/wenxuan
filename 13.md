# 文選卷第十三

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

物色

<sub>四時所觀之物色而為之賦。又云：有物有文曰色。風雖無正色，然亦有聲。詩注云：風行水上曰漪。易曰：風行水上，渙。渙然即有文章也。</sub>

## 風賦

<sub>劉熙釋名云：風者，汎也，為能汎博萬物。又云：風者，放也，動氣放散。曾子書曰：陰陽偏則風。物理志曰：陰陽擊發氣也。</sub>

> 宋玉<sub>史記曰：楚有宋玉、景差之徒，皆好辭而以賦見稱。王逸楚辭序曰：宋玉，屈原弟子。</sub>

楚襄王游於蘭臺之宮，<sub>史記曰：楚懷王薨，太子橫立為頃襄王。又曰：楚有謂頃襄王曰：王綪繳蘭臺。徐廣曰：綪，縈也；七見切。</sub>

宋玉景差侍。有風颯然而至，<sub>景差，亦楚大夫。說文曰：颯，風聲。楚辭曰：風颯颯兮木蕭蕭。</sub>

王迺披襟而當之曰：「快哉此風！寡人所與庶人共者邪？」宋玉對曰：「此獨大王之風耳，庶人安得而共之？」王曰：「夫風者，天地之氣，溥暢而至，不擇貴賤高下而加焉，<sub>河圖帝通紀曰：風者，天地之使也。五經通義曰：陰陽散為風，風氣無根也。管子曰：風，漂物者也，風之所漂，不避貴賤美惡。</sub>

今子獨以為寡人之風，豈有說乎？」宋玉對曰：「臣聞於師，枳句來巢，空穴來風。<sub>枳，木名也。枳句，言枳樹多句也。說文曰：句，曲也；古侯切，似橘屈曲也。考工記曰：橘踰淮為枳。莊子曰：騰猿得枳棘枳句之間，振動悼慄。又曰：空閱來風，桐乳致巢，此以其能苦其性者。*司馬彪曰：門戶孔空，風善從之。桐子似乳，著其葉而生，其葉似箕，鳥喜巢其中也。*</sub>

其所託者然，則風氣殊焉。」<sub>者下或有因字，非也。</sub>

王曰：「夫風始安生哉？」宋玉對曰：「夫風生於地，起於青蘋之末。<sub>莊子曰：大塊噫氣，其名為風。爾雅曰：萍，其大者曰蘋。*郭璞曰：水萍也。*</sub>

侵淫谿谷，盛怒於土囊之口。<sub>春秋元命包曰：陰陽怒而為風。侵淫，漸進也。土囊，大穴也。盛弘之荊州記曰：宜都佷山縣有山，山有穴，口大數尺，為風井。土囊，當此之類也。</sub>

緣泰山之阿，舞於松柏之下。<sub>阿，曲也。</sub>

飄忽淜滂，激颺熛怒。<sub>淜滂，風搫物聲。淜，疋冰切。熛怒，如漂之聲。說文曰：熛，火飛也；俾堯切。滂，普郎切。</sub>

耾耾雷聲，迴穴錯迕。<sub>耾，侯萌切。埤蒼曰：耾耾，風聲。廣雅曰：耾，聲也。十洲記曰：玄洲在北海上，有風聲，響如雷，上對天之西北門也。凡事不能定者迴穴，此即風不定貌。錯迕，雜錯交迕也。</sub>

蹶石伐木，梢殺林莽。<sub>蹶，動也。伐，擊也。漢書音義·應劭曰：蹶，頓也。韋昭曰：梢，擊也。</sub>

~~至其將衰也，~~[^13.1.1]被麗披離，衝孔動楗，<sub>被麗披離，四散之貌也。字林曰：楗，拒門也。</sub>

眴煥粲爛，離散轉移。<sub>眴，呼縣切。眴煥粲爛，鮮明貌。</sub>

故其清涼雄風，則飄舉升降。乘凌高城，入于深宮。邸華葉而振氣，<sub>說文曰：邸，觸也。邸與抵古字通。</sub>

徘徊於桂椒之間，翱翔於激水之上，將擊芙蓉之精。<sub>廣雅曰：菁，華也。精與菁古字通。</sub>

獵蕙草，離秦衡。<sub>獵，歷也。秦，香草也。衡，杜衡也。又云：秦，木名也。范子計然曰：秦衡出於隴西天水，芳香也。</sub>

概新夷，被荑楊。<sub>楚詞曰：露~~甲~~申新夷~~飛~~死林薄[^13.1.2]。*顏師古曰：新夷，一名留夷。即上林賦雜以留夷也。*易曰：枯楊生稊。*王弼曰：稊者，楊之秀也。*稊與荑同；徒奚切。</sub>

迴穴衝陵，蕭條衆芳。然後倘`常`佯`羊`中庭，北上玉堂。<sub>倘佯猶徘徊也。</sub>

躋于羅帷，經于洞房。迺得為大王之風也。<sub>說苑：雍門周說孟嘗君曰「下羅帷，來清風。」楚辭曰：姱容修態亙洞房。</sub>

故其風中人狀，直憯悽惏慄，清涼增欷。<sub>素問曰：若汗出逢虛，風其中人也。楚詞曰：憯悽增欷。*鄭玄曰：憯，憂也。*說文曰：憯，痛也；錯感切。惏，寒貌。毛萇詩傳曰：慄洌，寒氣也。慄，理吉切。欷，欣既切。</sub>

清清泠泠，愈病析酲。<sub>清清泠泠，清涼之貌也。愈猶差也。漢書曰：泰尊柘漿析朝酲。應劭曰：酲，酒病。析，解也。</sub>

發明耳目，寧體便人。此所謂大王之雄風也。」王曰：「善哉論事！夫庶人之風，豈可聞乎？」宋玉對曰：「夫庶人之風，塕然起於窮巷之間，堀`窟`堁`課`揚塵。<sub>塕然，風起之貌也；一孔切。堀堁，風動塵也。廣雅曰：堀，突也。淮南子曰：揚堁而弭塵。許慎曰：堁，塵塺也。塺，莫迴切。</sub>

勃鬱煩冤，衝孔襲門。<sub>勃鬱煩冤，風迴旋之貌。司馬彪莊子注曰：襲，入也。</sub>

動沙堁，吹死灰。<sub>堁，烏臥切；或為塸，非也[^13.1.3]。</sub>

駭溷濁，揚腐餘。<sub>廣雅曰：駭，起也。言風之來，既起溷濁之處，又舉揚腐臭之餘。家語：孔子曰「惜其腐餘，而務施仁人之偶也。」溷，胡困切。腐，扶甫切。</sub>

邪薄入甕牖，至於室廬。<sub>禮記：孔子曰「儒有蓬戶甕牖。」</sub>

故其風中人狀，直憞溷鬱邑，毆溫致濕。<sub>憞，徒對切。孔安國尙書傳曰：憞，惡也。言此風入於人身體令惡也。憞溷，煩濁之貌。字林曰：溷，亂也。王逸楚詞注曰：鬱邑而憂也。毆，古驅字。素問曰：冬傷於寒，春必病溫。又曰：中央生濕，濕生土也。言此風毆溫濕氣來，令致濕病也。</sub>

中心慘怛，生病造熱。<sub>慘怛，憂勞也。慘，錯感切。方言曰：怛，痛也。素問：黃帝問歧伯曰「人傷於寒，而轉為熱，何也？」曰「夫寒盛則生於熱也。」</sub>

中脣為胗`軫`，得目為蔑[^13.1.4]。<sub>說文曰：胗，脣瘍也。呂氏春秋曰：氣鬱處目則為~~蔑~~䁾[^13.1.5]為盲。*高誘曰：~~蔑~~䁾，眵也。*蔑與䁾古字通；亡結切。眵，充支切。</sub>

啗齰嗽獲，死生不卒。<sub>啗齰嗽獲，中風~~人~~口動之貌[^13.1.6]。風疾既甚，言死而未即死，言生而又有疾也。故云不卒。說文曰：啗，食也。齰，齧也；士白切。嗽，吮也；山角切。聲類曰：嚄，大喚也；宏麥切。獲與嚄古字通。卒，七忽切。</sub>

此所謂庶人之雌風也。」

---

[^13.1.1]: 考異：至其將衰也：袁本、茶陵本校語云善無此五字。案：尤本初無，是也；後脩改增多，非也。陳云別本無，今未見。

[^13.1.2]: 考異：注「露甲新夷飛林薄」：案：「甲」當作「申」，「飛」當作「死」。各本皆誤。所引涉江文也。

[^13.1.3]: 考異：注「堁或為塸非也」：袁本、茶陵本「堁」下有「烏臥切」三字。案：有者最是。又袁本脫「或為塸非也」五字。

[^13.1.4]: 考異：得目為蔑：袁本、茶陵本「蔑」作「䁾」。案：此所見不同，二本非而尤是也。注引呂氏春秋者盡數篇文，彼作「䁾」，今本不誤。善云「蔑與䁾古字通」者，謂玉賦「蔑」與彼「䁾」通也。蓋五臣因此改賦為「䁾」，後以之亂善，又改注中字以就之，所當訂正。

[^13.1.5]: 考異：注「則為蔑」：案：「蔑」當作「䁾」，下「蔑眵也」同。各本皆誤。說見上。

[^13.1.6]: 考異：注「中風人口動之貌」：袁本、茶陵本無「人」字。案：此誤取五臣濟注中字增多，非也。

## 秋興賦

并序

> 潘安仁<sub>劉熙釋名曰：秋，就也。言萬物就成也。興者，感秋而興此賦。故因名之。</sub>

晉十有四年，余春秋三十有二，始見二毛。<sub>十四年，晉武帝太始十四年也。左氏傳：宋襄公曰「不禽二毛。」*杜預曰：二毛，頭白有二色也。*</sub>

以太尉掾兼虎賁中郎將，寓直于散騎之省。<sub>臧榮緒晉書云：賈充為太尉。又曰：岳為賈充掾。漢書曰：期門僕射，秩比千石，平帝更名虎賁郎，置中郎將。寓，寄也。世說曰：桓玄既篡，將改置直館，問左右「虎賁中郎將省合在何處？」有人答云「無省。」當時殊迕旨。問「何以知無？」答曰「潘岳秋興賦敘云：兼虎賁中郎將，寓直於散騎之省。」玄咨嗟稱善。劉謙之晉紀云：玄欲復虎賁中郎將，疑，訪之僚屬，咸莫能定，參軍劉荀之對，「昔潘岳秋興賦敘云『兼虎賁中郎將，寓直於散騎之省』以言之，是也。」玄從之。</sub>

高閣連雲，陽景罕曜，<sub>言閣之高而且深，故曰罕曜其中。</sub>

珥蟬冕而襲紈綺之士，此焉游處。<sub>珥猶插也。蔡邕獨斷曰：侍中中常侍加貂附蟬。鄭玄禮記注曰：襲，重衣也。漢書曰：班伯與王許子弟為群，在於綺襦紈蔥之間。鸚鵡賦曰：感平生之遊處。</sub>

僕野人也，偃息不過茅屋茂林之下，<sub>禮記曰：唯饗野人皆酒。呂氏春秋：田替曰「若夫偃息之義，則未聞也。」范曄後漢書曰：王霸隱居，止茅屋蓬戶。論衡曰：山種棗栗，名曰茂林。</sub>

談話不過農夫田父之客，<sub>說文曰：話，會合善言也；胡快切。毛詩曰：帥時農夫，播厥百穀。禮記曰：上農夫食九人。尹文子曰：魏田父有耕於野者。</sub>

攝官承乏，猥廁朝列，<sub>左氏傳：韓厥謂齊侯曰「敢告不敏，攝官承乏。」蒼頡篇曰：廁，次也，雜也。禮記曰：爵祿有列於朝。</sub>

夙興晏寢，匪遑底寧。<sub>毛詩曰：夙興夜寐。又曰：不遑寧處。</sub>

譬猶池魚籠鳥，有江湖山藪之思，於是染翰操紙，慨然而賦。<sub>翰，筆毫也。說文曰：慨，太息也。字林曰：慨，壯士不得志也；許既切。</sub>

于時秋也，故以秋興命篇。<sub>鄭玄周禮注曰：興者，~~記~~託事於物[^13.2.1]。</sub>

其辭曰：四時忽其代序兮[^13.2.2]，萬物紛以迴薄。<sub>莊子：黃帝曰「陰陽四時，運行各得其序。」楚辭曰：日月忽其不淹兮，春與秋兮代序。鵩鳥賦曰：萬物迴薄。</sub>

覽花蒔之時育兮，察盛衰之所託。<sub>字林曰：蒔，更別種；上吏切。周易曰：時育萬物。</sub>

感冬索而春敷兮，嗟夏茂而秋落。<sub>孔安國尙書傳曰：索，盡也。又曰：敷，布也。又曰：已布而生也。呂氏春秋曰：春氣至則草木產，秋氣至則草木落。</sub>

雖末士之榮悴兮，伊人情之美惡。<sub>舞賦曰：慢末士之骫曲。文子曰：有榮~~悴~~華者[^13.2.3]必末愁悴。</sub>

善乎宋玉之言曰：「悲哉秋之為氣也！<sub>王逸注曰：寒氣聊戾，歲將暮也。</sub>

~~![&#x2965A;](images/2965A.svg)~~蕭瑟兮[^13.2.4]<sub>陰氣促急，風~~暴~~疾暴也[^13.2.5]。</sub>

草木搖落<sub>花葉隕落，肥潤去也。</sub>

而變衰。<sub>形體易色，枝枯槁也。</sub>

憀~~`了`~~慄兮[^13.2.6]<sub>息念卷戾心自傷。憀音了。</sub>

若在遠行，<sub>遠出之他方。</sub>

登山臨水<sub>升高遠望，視江河也。</sub>

送將歸。」<sub>族親別，還故鄉，已上宋玉九辯之文。</sub>

夫送歸懷慕徒之戀兮，<sub>言懷思慕戀。徒，侶也。</sub>

遠行有羇旅之憤。<sub>左氏傳：陳敬仲曰「羇旅之臣。」*杜預曰：羇，寄旅客。*</sub>

臨川感流以歎逝兮，登山懷遠而悼近。<sub>論語曰：子在川上曰「逝者如斯夫，不舍晝夜。」*包曰：逝，往也。言凡往者如川之流也。*晏子春秋曰：景公遊於牛山，臨齊國，乃流涕而歎曰「奈何去此堂堂之國而死乎，使古而無死，不亦樂乎？」左右皆泣，晏子獨笑曰「夫盛之有衰，生之有死，天之數也。物有必至，事有~~當~~常然[^13.2.7]，曷有悲老而哀死，古無死，古之樂也，君何有焉。」懷遠悼近，齊景之謂也。</sub>

彼四慼之疚心兮，遭一塗而難忍。<sub>毛詩曰：既~~來~~往既~~往~~來[^13.2.8]，使我心疚。*鄭玄曰：疚，病也。*</sub>

嗟秋日之可哀兮，諒無愁而不盡。野有歸燕，隰有翔隼。<sub>楚辭曰：燕翩翩其辭歸。鷙擊之鳥，通呼曰隼，一曰鷂，春化為布穀。文子曰：鷹隼未擊，羅網不得張。</sub>

游氛朝興，槁葉夕殞。<sub>杜預左氏傳注曰：氛，氣也。鄭玄毛詩箋曰：木葉槁，得風乃落。</sub>

於是迺屏輕箑`所甲`，釋纖絺。<sub>呂氏春秋曰：冬不用箑，非愛箑也，清有餘也。*高誘曰：箑，扇也。*孔安國尙書傳曰：纖，細也。絺，細葛也。</sub>

藉莞蒻`若`，御袷衣。<sub>鄭玄毛詩箋曰：莞，小蒲席也；胡官切。說文曰：蒻，蒲子，以為~~華~~苹蓆也[^13.2.9]。又曰：袷，衣無絮也；古洽切。</sub>

庭樹槭以灑落兮，勁風戾而吹帷。<sub>槭，枝空之貌；所隔切。戾，勁疾之貌。</sub>

蟬嘒嘒而寒吟兮[^13.2.10]，鴈飄飄而南飛。<sub>毛詩曰：菀彼柳斯，鳴蜩嘒嘒。毛萇詩曰：嘒嘒，小聲也。飄飄，飛貌。楚辭曰：鴈雝雝而南游。</sub>

天晃朗以彌高兮，日悠陽而浸微。<sub>言秋日天氣高朗。晃朗，明貌。悠陽，日入貌。杜篤弔王子比干曰：霞霏尾而四除，言晃朗而高明[^13.2.11]。楚辭曰：天高而氣清。禮記曰：仲秋殺氣浸盛，陽氣曰衰。</sub>

何微陽之短晷，覺涼夜之方永。<sub>尙書曰：日短星昴，以正仲冬。毛詩曰：夏之日，冬之夜。*毛萇曰：言長也。*</sub>

月朣朧以含光兮，露淒清以凝冷。<sub>埤蒼曰：朣朧，欲明也。朣，徒東切。朧，力東切。</sub>

熠燿粲於階闥兮，蟋蟀鳴乎軒屏。<sub>毛詩曰：熠燿宵行。*毛萇曰：熠燿，䗲也。䗲，螢火也。*毛詩曰：蟋蟀在堂。*毛萇曰：蟋蟀，蛬也。*崔豹古今注曰：熠燿，䗲也。一曰燿夜，腐草為之，食蚊蚋。又曰：蟋蟀名蛬，初秋生，得寒則鳴噪，濟南謂之嬾婦也。</sub>

聽離鴻之晨吟兮，望流火之餘景。<sub>毛詩曰：七月流火。*毛萇曰：大火也。流，下也。*</sub>

宵耿介而不寐兮，獨展轉於華省。<sub>王逸楚辭注曰：耿介，執節守度。毛詩曰：耿耿不寐，如有隱憂。又曰：悠哉悠哉，展轉反側。</sub>

悟時歲之遒盡兮，慨俛首而自省。<sub>楚辭曰：歲忽忽而遒盡。毛萇詩傳曰：遒，終也。廣雅曰：遒，急也。列子曰：師曠俛首而聽之。曾子曰：君子旦就業，夕而自省也。</sub>

斑鬢髟以承弁兮，素髮颯以垂領。<sub>服虔通俗文曰：髮垂而髟；方料切。說文曰：白黑髮雜而髟。字林亦同。周禮曰：士弁服。白虎通曰：皮弁，冠名。</sub>

仰群儁之逸軌兮，攀雲漢以游騁。登春臺之熙熙兮，珥金貂之炯炯。<sub>高閣連雲，升之以攀雲漢也。言群儁自致高遠。老子曰：衆人熙熙，如享太牢，如春登~~春~~臺[^13.2.12]。漢書：谷永對詔曰「戴金貂之飾，執常伯之職也。」董巴輿服志曰：侍中冠金璫，附蟬為文，貂尾為飾。廣雅曰：炯炯，光也。</sub>

苟趣舍之殊塗兮，庸詎識其躁靜。<sub>六韜：太公曰「夫人皆有性，趣舍不同。」司馬遷書曰：趣舍異路。莊子：王倪曰「吾庸詎知吾所謂知非不知邪？」*司馬彪曰：庸猶何用也。*老子曰：重為輕根，靜為躁君。</sub>

聞至人之休風兮，齊天地於一指。<sub>莊子曰：不離於真，謂之至人。又曰：以指喻指之非指，不若以非指喻指之非指也。以馬喻馬之非馬，不若以非馬喻馬之非馬也。天地一指也。萬物一馬也。*郭象曰：夫自是而非彼，我之常情也。故以我指喻彼指，則彼指於我指獨為非指矣。此以指喻指之非指也[^13.2.13]。若覆以彼指還喻我指，則我指於彼指復為非指矣。此以非指喻指之非指也。將明無是無非，莫若反覆相喻；反覆相喻，則彼之與我既同於自是，又均於相非；均於相非，則天下無是；同於自是，則天下無非。何以明其然邪？是若果是，則天下不得復有非之者也。非若果非，亦不得復有是之者也。今是非無主，紛然殽亂，明此區區，各信其偏見，而同於一致耳。仰觀俯察，莫不皆然。是以至人知天地一指也，萬物一馬也，故浩然大寧，而天下萬物各當其分，同於自得而無是無非也。*</sub>

彼知安而忘危兮，故出生而入死。<sub>周易曰：安不忘危，存不忘亡。老子曰：出生入死。韓子曰：人始於生而卒於死，始之謂出，卒之謂入，故曰出生入死也。</sub>

行投趾於容跡兮，殆不踐而獲底。闕側足以及泉兮，雖猴猿而不履。<sub>言人之行，投趾在乎容跡之地，近不踐而獲安，若以足外為無用，欲闕之及泉，雖則捷若猴猿，亦不能履也。莊子：惠子謂莊子曰「子言無用。」莊子曰「知無用而可與言用矣。夫地非不廣且大也，人之所用容足耳。然則側足而墊之致黃泉，人尚有用乎？」惠子曰「無用。」莊子曰「然則無用之為用也亦明矣。」郭璞爾雅注曰：底，止也。</sub>

龜祀骨於宗祧兮，思反身於綠水。<sub>莊子曰：莊子釣於濮水，楚王使二大夫往聘莊子，曰「願以境內累子。」莊子持竿不顧，曰「吾聞楚有神龜，死已三千歲矣。王巾笥而藏之廟堂之上，此龜者寧其死為留骨而貴乎？寧其生而曳尾塗中乎？」二大夫曰「寧生而曳尾塗中。」莊子曰「往矣，吾將曳尾於塗中矣。」</sub>

且斂衽以歸來兮，忽投紱以高厲。<sub>衽，襟也。字林曰：紱，綬也。楚辭曰：颯弭節而高厲。</sub>

耕東皋之沃壤兮，輸黍稷之餘稅。<sub>水田曰皋，東者取其春意。漢書：鄭~~明~~朋曰[^13.2.14]「將歸延陵之皋，修農圃之疇。」*張晏曰：隱耕皋澤之中。*阮籍奏記曰：將耕東皋之陽，輸黍稷之稅。說文曰：稅，租也。</sub>

泉涌湍於石間兮，菊揚芳於崖澨[^13.2.15]。<sub>禮記曰：仲秋菊有黃華。</sub>

澡秋水之涓涓兮，玩游鯈之潎潎。<sub>莊子曰：秋水時至，百川灌河。金人銘曰：涓涓不壅，將成江河。莊子曰：莊子與惠子遊於濠梁上，莊子曰「鯈魚出遊從容，是魚樂也。」惠子曰「子非魚，安知魚樂？」莊子曰「子非我，安知我不知魚之樂也？」潎潎，遊貌也；匹曳切。</sub>

逍遙乎山川之阿，放曠乎人間之世。<sub>莊子有逍遙遊篇。*司馬彪曰：言逍遙無為者，能游大道也。*又有人間世篇。*司馬彪曰：言處人間之宜，居亂世之理，與人群者，不得離人，然人間之事故，世世異宜，唯無心而不自用者，為能唯變所適而何足累。*</sub>

優哉游哉，聊以卒歲。<sub>家語：孔子歌曰「優哉游哉，聊以卒歲。」*王肅曰：言優游以終歲也。*</sub>

---

[^13.2.1]: 考異：注「興者記事於物」：茶陵本「記」作「託」，是也。袁本亦誤記。

[^13.2.2]: 考異：四時忽其代序兮：袁本、茶陵本「時」作「運」。案：不著校語，無以考也。

[^13.2.3]: 考異：注「有榮悴者」：案：「悴」當作「華」。各本皆偽。

[^13.2.4]: 考異：![&#x2965A;](images/2965A.svg)瑟兮：袁本、茶陵本「![&#x2965A;](images/2965A.svg)」作「蕭」。案：楚辭作「蕭」，似二本是也。

[^13.2.5]: 考異：注「風暴疾也」：案：「暴疾」當作「疾暴」。各本皆倒，後三十三卷可證。又下「息念卷戾」當作「思念暴戾」。「遠出」當作「遠客出去」。「族親別」下當有「逝」字，倣此。又楚辭亦可證也。

[^13.2.6]: 考異：注「了」：袁本、茶陵本作「憀音了」，在注末，是也。

[^13.2.7]: 考異：注「事有當然」：袁本、茶陵本「當」作「常」，是也。

[^13.2.8]: 考異：注「既來既往」：茶陵本「來往」二字互易，是也。袁本亦誤。

[^13.2.9]: 考異：注「以為華蓆也」：案：「華」當作「苹」。各本皆誤。今說文作「平」。「苹」「平」同字。

[^13.2.10]: 考異：蟬嘒嘒而寒吟兮：袁本、茶陵本「而」作「以」。案：此亦兩通，無以考也。

[^13.2.11]: 考異：注「杜篤」：下至「言晃朗而高明」：袁本、茶陵本無此二十字。

[^13.2.12]: 考異：注「如登春臺」：袁本「登春」作「春登」，是也。茶陵本亦誤倒。

[^13.2.13]: 考異：注「此以喻指之非指也」：何校「以」下添「指」字，是也。各本皆脫。陳云別本有，今未見。

[^13.2.14]: 考異：注「漢書鄭明曰」：陳云「明」當作「朋」，是也。各本皆偽。所引蕭望之傳文。

[^13.2.15]: 考異：菊揚芳於崖澨：袁本、茶陵本「於」作「乎」。案：此亦兩通，無以考也。

## 雪賦

<sub>說文曰：雪，凝雨也。釋名曰：雪，娞也。水下遇寒而凝，娞娞然下也。曾子曰：陰氣凝而為雪。五經通訓曰：春洩氣為雨，寒凝為雪。</sub>

> 謝惠連<sub>沈約宋書曰：謝惠連，陳郡陽夏人也。幼而聰敏，年十歲能屬文，族兄靈運，深加知賞，本州辟主簿，不就，後為司徒彭城王法曹。為雪賦，以高麗見奇，年二十七卒。</sub>

歲將暮，時既昏。<sub>毛詩曰：歲亦暮止。劉向七言曰：時將昏暮白日午。昏，冥也。</sub>

寒風積，愁雲繁。<sub>莊子曰：風積不厚，則其負大翼也無力。傅玄詩曰：浮雲含愁色，悲風坐自嘆。班婕妤擣素賦曰：佇風軒而結睇，對愁雲之浮沈。然疑此賦非婕妤之文，行來已久，故兼引之。</sub>

梁王不悅，游於兔園。<sub>此假主客以為辭也。漢書曰：梁孝王，文帝子也。西京雜記曰：梁孝王好宮室苑囿之樂，築兔園也。</sub>

迺置旨酒，命賓友。召鄒生，延枚叟。<sub>漢書：梁孝王待士，鄒陽從孝王游。又曰：枚乘為弘農都尉，去官游梁。</sub>

相如末至，居客之右。<sub>漢書曰：相如客游梁。又曰：田叔等十人，漢廷臣無能出其右者。</sub>

俄而微霰零，密雪下。<sub>莊子曰：俄而死。王肅家語注曰：俄，有頃也。</sub>

王迺歌北風於衛詩，詠南山於周雅。<sub>毛詩衛風曰：北風其涼，雨雪其滂。又小雅信南山曰：上天同雲，雨雪雰雰。</sub>

授簡於司馬大夫，<sub>言大夫，尊之也。國語：越王勾踐曰「苟聞子大夫之言。」爾雅曰：簡謂之畢也。*郭璞曰：今簡札也。*</sub>

曰：「抽子秘思，騁子妍辭，侔色揣稱，為寡人賦之。」<sub>鄭玄周禮注曰：侔，等也；莫侯切。說文曰：揣，量也；初委切。爾雅曰：稱，好也。老子曰：王公自謂孤寡不穀。</sub>

相如於是避席而起，逡巡而揖。<sub>孝經曰：曾子避席。公羊曰：逡巡，北面再拜也。廣雅曰：逡巡，卻退也。</sub>

曰「臣聞雪宮建於東國，雪山峙於西域。<sub>孟子曰：齊宣王見孟子於雪宮。*劉熙曰：雪宮，離宮之名也。*漢書西域傳曰：天山冬夏有雪。</sub>

岐昌發詠於來思，姬滿申歌於黃竹。<sub>岐，周所居；昌，文王名也。毛詩曰：昔我往矣，楊柳依依，今我來思，雨雪霏霏。姬，周姓也。滿，穆王名，昭王子也。孔安國尙書傳曰：申，重也。穆天子傳曰：天子遊黃臺之丘，大寒，北風雨雪。天子作詩三章，以哀人夫「我徂黃竹員閟寒。」乃宿於黃竹。</sub>

曹風以麻衣比色，楚謠以幽蘭儷曲。<sub>毛詩曹風曰：蜉蝣掘閱，麻衣如雪。宋玉諷賦曰「臣嘗行至，主人獨有一女，置臣蘭房之中，臣~~授~~援琴而鼓之[^13.3.1]，為幽蘭白雪之曲。」賈逵曰：儷，偶也。</sub>

盈尺則呈瑞於豐年，袤丈則表沴於陰德。<sub>左氏傳曰：凡平地尺為大雪。毛萇詩傳曰：豐年之冬，必有積雪。金匱曰：武王伐紂，都洛邑未成，雨雪十餘日，深丈餘。漢書曰：氣相傷謂之沴。沴，臨蒞不和意也。春秋潛潭巴曰：大雪甚厚，後必有女主，天雪連月陰作威。*宋均曰：雪為陰，臣道也。*</sub>

雪之時義遠矣哉！請言其始。若迺玄律窮，嚴氣升。<sub>禮記曰：季冬之月，日窮於次，月窮於紀。又曰：孟冬之月，天地始肅。*鄭玄曰：肅，嚴急之氣也。孟冬之月，天氣上騰。*夏侯孝若寒雪賦曰：嚴氣枯殺，玄澤閉凝。</sub>

焦溪涸`護`，湯谷凝。<sub>酈元水經注曰：焦泉發于天門之左，南流成溪，謂之焦~~泉~~溪[^13.3.2]。盛弘之荊州記曰：南陽郡城北有紫山，東有一水，冬夏常溫，因名湯谷也。</sub>

火井滅，溫泉冰。<sub>博物志曰：臨邛火井，諸葛亮往視，後火轉盛，以盆貯水煮之，得鹽。後人以火投井，火即滅，至今不燃。又曰：西河郡鴻門縣亦有火井祠，火從地出。張衡溫泉賦曰：遂適驪山觀溫泉。</sub>

沸潭無湧，炎風不興。<sub>酈元水經注曰：以生物投之，須臾即熟。又曰：曲阿季子廟前，井及潭常沸，故名井曰沸井，潭曰沸潭。炎風在南海外，常有火風。夏日則蒸殺其過鳥也。呂氏春秋曰：何謂八風，東北曰炎風。*高誘曰：一曰融風。*</sub>

北戶墐扉，裸`胡卦`壤垂繒。<sub>毛詩曰：穹窒熏鼠，塞向墐戶。*毛萇曰：向，北出牖也。墐，塗也。*東夷傳曰：倭國東四千餘里，裸人國也。字林曰：繒，帛摠名也。</sub>

於是河海生雲，朔漠飛沙。<sub>淮南子曰：四海之雲湊。又曰：八澤之雲，以雨九州。公羊傳曰：河海潤千里。*何休曰：河海興雲，雨及千里。*說文曰：北方流沙。漢書：李陵歌曰「徑萬里兮度沙漠。」范曄後漢書：袁安議曰「今朔漠既定。」楊泉物理論曰：風怒則飛沙揚礫。</sub>

連氛累䨠，掩日韜霞[^13.3.3]。<sub>文字集略曰：靄，雲狀。又曰：䨠，亦靄也；一大切。毛萇詩傳曰：揜，覆也；於儼切。杜預左氏傳注曰[^13.3.4]：韜，藏也；吐刀切。</sub>

霰淅瀝而先集，雪粉糅`女又`而遂多。<sub>韓詩曰：先集惟霰。*薛君曰：霰，霙也；音英。*夏侯孝若寒雪賦曰：集洪霰之淅瀝，煥摧磊以索。楚辭曰：雪紛糅其增加。鄭玄禮記注曰：糅，雜也。</sub>

其為狀也，散漫交錯，氛氳蕭索。<sub>王逸楚辭注曰：氛氳，盛貌。</sub>

藹藹浮浮，瀌瀌弈弈。<sub>毛詩曰：雨雪浮浮。又曰：雨雪瀌瀌；方遙切。廣雅曰：藹藹弈弈，盛貌。</sub>

聯翩飛灑，徘徊委積。始緣甍而冒棟，終開簾而入隙。<sub>杜預曰：甍，屋棟也。毛詩曰：下土是冒。*傳曰：冒，覆也。*字林云：隙，壁際孔，從阜傍，二小夾日也。</sub>

初便娟於墀廡，末縈盈於帷席。<sub>便娟、縈盈，雪迴委之貌。楚辭曰：㛹娟修竹。*王逸曰：㛹娟，好貌。*說文曰：廡，堂下周屋也。釋名曰：大屋曰廡。</sub>

既因方而為珪，亦遇圓而成璧。眄隰則萬頃同縞，瞻山則千巖俱白。於是臺如重璧，逵似連璐。<sub>廣雅曰：縞，練也。穆天子傳曰：為盛姬築臺，是曰重璧之臺。劉公幹清廬賦曰：蹈琳蒞之塗。然即逵也。許慎淮南子注曰：璐，美玉也；音路。</sub>

庭列瑤階，林挺瓊樹。<sub>瑤階，玉階也，已見西京賦。說文曰：挺，拔也；達鼎切[^13.3.5]。瓊，赤玉也，瓊樹恐誤也。莊子曰：南方積石千里，樹名瓊枝。</sub>

皓鶴奪鮮，白鷳失素。<sub>相鶴經云：鶴千六百年，形定而色白。復二千年，大毛落，茸毛生，色雪白。白鷳，鳥名也。西都賦曰：招白鷳。</sub>

紈袖慚冶，玉顏掩~~姱~~嫮[^13.3.6]。<sub>說文曰：紈，素也。冶，妖也。范子：紈素出齊[^13.3.7]。古詩曰：燕趙多佳人，美者顏如玉。楚辭曰：美人皓齒嫭以姱。嫮與嫭同，嫮姱，好貌。~~嫮與姱同，好貌~~[^13.3.8]。</sub>

若迺積素未虧，白日朝鮮，爛兮若燭龍，銜燿照崑山。<sub>山海經曰：赤水之北，有章尾山，有神，人面蛇身，其瞑乃晦，其視乃明，是燭九陰，是謂燭龍。楚辭曰：日安不~~飛~~到[^13.3.9]，燭龍何照。*王逸曰：言天西北有幽冥無日之國，有龍銜燭而照之。*山海經曰：鍾山之神，名曰燭陰。*郭璞曰：即燭龍也。*詩含神務曰：天不足西北，無有陰陽，故有龍銜火精以照天門中也。崑山，已見上文。</sub>

爾其流滴垂冰，緣霤承隅。<sub>王逸楚辭注曰：霤，屋宇也。</sub>

粲兮若馮夷，剖蚌列明珠。<sub>莊子曰：夫道，馮夷得之以遊大川。抱朴子釋鬼篇曰：馮夷，華陰人，以八月上庚日度河溺死，天帝署為河伯。說文曰：蚌，蜃也。司馬彪以為明月珠蚌蛤也。蜀志：秦宓奏記曰「剖蚌求珠。」</sub>

至夫繽紛繁騖之貌，皓![&#x24F42;](images/24F42.svg)曒絜之儀。迴散縈積之勢，飛聚凝曜之奇。固展轉而無窮，~~嗟~~羌難得而備知[^13.3.10]。若迺申娛翫之無已，夜幽靜而多懷。風觸楹而轉響，月承幌而通暉。<sub>包氏論語注曰：梲者，梁上楹也。說文曰：楹，柱也。承，上也。文字集略曰：幌，以帛明牕也。</sub>

酌湘吳之醇酎，御狐貉之兼衣。<sub>吳錄曰：湘川酃陵縣水，以作酒，有名。吳興烏程縣若下酒有名。醇酎，已見魏都賦。論語曰：狐貉之厚以居。晏子春秋曰：景公時，雨雪三日，公被狐白之裘，晏子入，公曰「怪哉！雨雪三日不寒。」晏子曰「古之賢者，飽而知飢，溫而知寒。」公曰「善。」出裘發粟，以與飢人。夏侯孝若寒雪賦曰：既增覆而累鎮，又加裘而兼衣。</sub>

對庭鵾之雙舞，瞻雲鴈之孤飛。<sub>西京雜記曰：公孫乘月賦曰「鵾雞舞於蘭渚，蟋蟀鳴於西堂。」</sub>

踐霜雪之交積，憐枝葉之相違。馳遙思於千里，願接手而同歸。<sub>杜篤衆瑞頌曰：千里遙思，展轉反側。毛詩曰：攜手同歸。</sub>

鄒陽聞之，懣然心服。<sub>莊子曰：子貢懣然慚。又曰：使人以心服而不敢忤。說文曰：懣，煩也。蒼頡曰：悶也；莫本切。</sub>

有懷妍唱，敬接末曲。於是迺作而賦積雪之歌。歌曰：攜佳人兮披重幄，援綺衾兮坐芳縟。燎薰鑪兮炳明燭，酌桂酒兮揚清曲。<sub>漢武帝秋風辭曰：攜佳人兮不能忘。劉向有薰鑪銘。楚辭曰：奠桂酒兮椒漿。薰，火煙上出也，字從黑。</sub>

又續而為白雪之歌。歌曰：曲既揚兮酒既陳，朱顏![&#x28811;](images/28811.svg)兮思自親。<sub>楚辭曰：美人既醉朱顏![&#x28811;](images/28811.svg)。*王逸曰：![&#x28811;](images/28811.svg)，著也，面著赤色也；徒何切。*</sub>

願低帷以昵枕，念解珮而褫紳。<sub>昵，近也。褫，奪衣也。孔安國論語注曰：紳，大帶也。</sub>

怨年歲之易暮，傷後會之無因。君寧見階上之白雪，豈鮮耀於陽春。<sub>楚辭曰：無衣裘以御冬，恐死不得見乎陽春。</sub>

歌卒。王迺尋繹吟翫，撫覽扼腕。<sub>毛萇詩傳曰：繹，悅也。方言曰：繹，理也。說文曰：扼，把也。鄭玄曰：腕，掌後節也。史記曰：天下之士，莫不扼腕以言。</sub>

顧謂枚叔，起而為亂。<sub>亂者，理也。總理一賦之終也。</sub>

亂曰：白羽雖白，質以輕兮。白玉雖白，空守貞兮。<sub>孟子曰：白羽之白也，猶白雪之白也歟？白雪之白也，猶白玉之白也歟？*劉熙曰：孟子以為白羽之白性輕，白雪之性消，白玉之性堅，雖俱白，其性不同。問告子，告子以為三白之性同。*</sub>

未若茲雪，因時興滅。<sub>言隨時行藏也。</sub>

玄陰凝不昧其潔，太陽曜不固其節。<sub>蔡雍述行賦曰：玄靈黤以凝結，零雨集之溱溱。正歷曰：日，太陽也。</sub>

節豈我名，潔豈我貞。憑雲陞降，從風飄零。值物賦象，任地班形。<sub>任猶因也。</sub>

素因遇立，污隨染成。<sub>污猶相染污也。</sub>

縱心皓然，何慮何營？<sub>歸田賦曰：苟縱心於城外。孟子曰：我善養吾~~浩~~皓然之氣[^13.3.11]。「敢問何謂浩然之氣？」曰「難言也，其為氣也，至大至剛，以直養而無害，則塞於天地之間。」梁鴻安丘嚴平頌曰[^13.3.12]：無營無欲，澹爾淵清。</sub>

---

[^13.3.1]: 考異：注「臣授琴而鼓之」：案：「授」當作「援」。各本皆偽。

[^13.3.2]: 考異：注「謂之焦泉」：案：「泉」當作「溪」。各本皆誤。

[^13.3.3]: 考異：揜日韜霞：袁本、茶陵本「揜」作「掩」，注同。案：此蓋亦尤校改之也。

[^13.3.4]: 考異：注「杜預左氏傳曰」：陳云傳下脫「注」字，是也。各本皆脫。

[^13.3.5]: 考異：注「已見西京賦說文曰挺拔也達鼎切」：袁本、茶陵本無此十四字。有「瓊亦玉也瓊樹恐誤也」九字。案：「亦」當作「赤」，說文玉部文也。瓊赤雪白，故善以正惠連之誤。此注疑兩有，以九字承「達鼎切」之下。袁、茶陵二本皆脫十四字，尤據別本校補之，但誤去九字，大非。

[^13.3.6]: 考異：玉顏掩姱：袁本、茶陵本「姱」作「嫮」。案：二本是也。今注有脫誤，尤據之改正文，大非。說見下。

[^13.3.7]: 考異：注「范子紈素出齊」：袁本、茶陵本無此六字。

[^13.3.8]: 考異：注「嫮與姱同好貌」：袁本、茶陵本「好」上有「姱」字。案：各本皆非也。當作「嫭以姱嫮與嫭同嫮姱好貌」十一字。「嫭以姱」連上「美人皓齒」，大招文也。「嫮」與「嫭」同，賦作「嫮」，大招作「嫭」也。「嫮姱好貌」，王逸之注也。傳寫脫誤不可讀，尤延之遂誤改正文為「姱」字，今特訂正之。

[^13.3.9]: 考異：注「日安不飛」：茶陵本「飛」作「到」，是也。袁本亦誤「飛」。

[^13.3.10]: 考異：嗟難得而備知：袁本「嗟」作「羌」，茶陵本亦作「嗟」。案：此必善「羌」、五臣「嗟」，各本失著校語而亂之。

[^13.3.11]: 考異：注「我善養吾浩然之氣」：案：「浩」當作「皓」，下同。各本皆誤。說見後答賓戲下。

[^13.3.12]: 考異：注「鴻安丘嚴平頌曰」：案：「鴻」上當有「梁」字。各本皆脫。補亡詩引有。

## 月賦

<sub>周易曰：坎為月，陰精也。*鄭玄曰：臣象也。*廣雅云：夜光謂之月，月御謂之望舒。說文曰：月者，太陰之精。釋名曰：月，闕也，言有時盈有時闕也。</sub>

> 謝希逸<sub>沈約宋書曰：謝莊，字希逸。陳郡陽夏人也。太常弘微子也。年七歲能屬文，仕至光祿大夫。泰初二年卒，時年~~三~~四十六[^13.4.1]，謚曰憲子。所著文章四百餘首，行於代。</sub>

陳王初喪應劉，端憂多暇。<sub>假設陳王應劉，以起賦端也。陳王，曹植也。應劉，應瑒、劉楨也。魏文帝書曰：徐陳應劉，一時俱逝。孫卿子曰：其為人也，多暇日者其出入不遠。</sub>

綠苔生閣，芳塵凝榭。<sub>言無復娛遊，故綠苔生而芳塵凝也。高誘注淮南子曰：蒼苔，水衣。庾闡楊都賦曰：結芳塵於綺疏。郭璞爾雅注曰：榭，臺上起屋也。</sub>

悄焉疚懷，不怡中夜。<sub>毛詩曰：憂心悄悄。悄悄，憂貌；七小切。爾雅曰：疚，病也。怡，樂也。家語：孔子云「日出聽政，至于中夜。」</sub>

迺清蘭路，肅桂苑。<sub>蘭路，有蘭之路。桂苑，有桂之苑。楚辭曰：皋蘭被徑。*王逸曰：徑，路也。*劉淵林吳都賦注曰：吳有桂林苑。</sub>

騰吹寒山，弭蓋秋阪。<sub>王逸楚辭注曰：騰，馳也。禮記曰：季秋入學，習吹。王逸楚辭注曰：弭，按也。</sub>

臨濬壑而怨遙，登崇岫而傷遠。于時斜漢左界，北陸南躔。<sub>大戴禮曰：七月漢案戶。漢，天漢也。案戶，直戶也。李陵詩曰：天漢東南馳。左傳：申豐曰「日在北陸而藏冰。」*杜預曰：陸，道也。*漢書曰：冬則南，夏則北。漢書音義·韋昭曰：躔，處也，亦次也。方言曰：日運為躔。躔，歷行也。</sub>

白露曖空，素月流天。<sub>~~長~~傷歌行曰[^13.4.2]：昭昭素明月，輝光燭我床。</sub>

沈吟齊章，殷勤陳篇。<sub>楚辭曰：意欲兮沈吟。毛詩齊風曰：東方之月兮，彼姝者子，在我闥兮。又陳風曰：月出皦兮，佼人憭兮。</sub>

抽毫進牘，以命仲宣。<sub>此假王仲宣也。毫，筆毫也。文賦曰：或含毫而藐然。說文曰：牘，書版也。</sub>

仲宣跪而稱曰：<sub>聲類曰：跪，跽也。跪，渠委切。跽，奇几切。</sub>

臣東鄙幽介，長自丘樊，<sub>仲宣，山陽人，故云東鄙。戰國策：范雎謂秦王曰「臣東鄙賤人。」爾雅曰：樊，藩也。*郭璞曰：藩，籬也。*</sub>

昧道懵學，孤奉明恩。<sub>說文曰：懵，目不明也；莫賵切。</sub>

臣聞沈潛既義，高明既經。<sub>尙書曰：沈潛剛克，高明柔克。*孔安國曰：沈潛謂地，高明謂天。*左氏傳：子太叔曰「子產云，禮，天之經，地之義。」</sub>

日以陽德，月以陰靈。<sub>春秋說題辭曰：陽精為日。易辯終備曰：日之既，陽德消。*鄭玄曰：日既蝕，明盡也。*春秋感精符云：月者陰之精。</sub>

擅扶光於東沼，嗣若英於西冥。<sub>扶光，扶桑之光也。東沼，湯谷也。若英，若木之英也。西冥，昧谷也。月盛於東，故曰擅，始生於西，故曰嗣。山海經曰：湯谷有扶木，九日居下枝，一日居上枝。又曰：灰野之山，有赤樹青葉，名曰若木。日之所入處。*郭璞曰：扶木，扶桑也。*尙書曰：宅西曰昧谷。*孔安國曰：昧，冥也。*淮南子曰：日出於湯谷，拂於扶桑。又曰：若木末有十日，其華照下地。*高誘曰：若木端有十日，狀如蓮華。*</sub>

引玄兔於帝臺，集素娥於后庭。<sub>張衡靈憲曰：月者，陰精之宗，積成為獸，象兔形。春秋元命苞曰：月之為言闕也，兩說蟾蠩與兔者，陰陽雙居，明陽之制陰，陰之倚陽。張泉觀象賦曰：漸臺可升。*自注曰：漸臺，天臺之名。四星在織女東。*淮南子曰：羿請不死之藥於西王母，常娥竊而奔月。*注曰：常娥，羿妻也。*歸藏曰：昔常娥以不死之藥奔月。論語曰：皇皇后帝。張泉觀象賦曰：寥寥帝庭。*自注云：帝庭謂太微宮也。*春秋元命苞曰：太微為天庭。</sub>

朒朓警闕，朏魄示沖。<sub>說文曰：朒，朔而月見東方，縮朒然；朓，晦而月見西方也；朏，月未成光；魄，月始生魄然也。尙書五行傳曰：晦而月見西方謂之朓，朓則王侯奢也。朔而月見東方謂之側匿，側匿則王侯肅。*鄭玄曰：朓，條達行疾貌也。*警闕，謂朒朓失度，則警人君有所闕德。示沖，言朏魄得所，則表示人君有謙沖，不自盈大也。禮記注曰：月三日而成魄，是以禮有三讓也。朒，女六切。朓，大鳥切。朏，芳尾切。</sub>

順辰通燭，從星澤風。<sub>辰，十二辰。言月順之以照天下也。淮南子曰：正月建寅，月從左行十二辰。*許慎曰：歷十二辰而行。*尙書曰：月之從星，則以風以雨。孔安國尙書傳曰：月經于箕則多風，離于畢則多雨。然澤則雨也。</sub>

增華台室，揚采軒宮。<sub>台室，三公位。軒宮，軒轅之宮。史記曰：中宮文昌，魁下六星，兩兩相比，名曰三能。能，古台字也。齊色則君臣和也。淮南子曰：軒轅者，帝妃之舍。*高誘曰：軒轅，星名。*</sub>

委照而吳業昌，淪精而漢道融。<sub>吳錄曰：長沙桓王名策。武烈長子，母吳氏有身，夢月入懷。漢書：元后母李親夢月入懷而生后，遂為天下母。昌，盛也。融，明也。</sub>

若夫氣霽地表，雲斂天末。<sub>說文曰：霽，雨止也。西京賦曰：眇天末以遠期。霽，才計切。</sub>

洞庭始波，木葉微脫。<sub>楚辭曰：洞庭波兮木葉下。</sub>

菊散芳於山椒，鴈流哀於江瀨。<sub>禮記曰：仲秋菊有黃華。王逸楚辭注曰：土高四墮曰椒[^13.4.3]。漢書：武帝傷李夫人賦曰：釋予馬於山椒。山椒，山頂也。說文曰：瀨，水流沙上也。</sub>

升清質之悠悠，降澄輝之藹藹。<sub>楚辭曰：白日出兮悠悠。長門賦曰：望中庭之藹藹，若季秋之降霜。</sub>

列宿掩縟，長河韜映。<sub>楚辭曰：若列宿之錯置。說文曰：縟，繁采飾也。毛詩曰：倬彼雲漢。*毛萇曰：雲漢，天河也。*</sub>

柔祇雪凝，圓靈水鏡。<sub>柔祇，地也。圓靈，天也。</sub>

連觀霜縞，周除冰淨。<sub>觀，宮觀也。徐幹七喻曰：連觀飛榭。說文曰：除，殿陛也。</sub>

君王迺猒晨懽，樂宵宴。收妙舞，弛清縣。<sub>邊讓章華臺賦曰：妙舞麗於陽阿。長笛賦曰：磬襄弛縣。周禮曰：大憂弛縣。*鄭玄曰：弛，釋也。*字林曰：弛，解也。韋昭曰：弛，廢也。</sub>

去燭房，即月殿。芳酒登，鳴琴薦。若迺涼夜自淒，風篁成韻。<sub>篁，竹叢生也。風篁，風吹篁也。</sub>

親懿莫從，羇孤遞進。<sub>親懿，懿親也。左氏傳：富辰曰「兄弟雖有小忿，不廢懿親。」*杜預曰：懿，美也。*羇孤，羇客孤子也。言親懿不從遊，而羇旅之孤更進也。</sub>

聆皋禽之夕聞，聽朔管之秋引。<sub>詩曰：鶴鳴九皋。皋禽，鶴也。抱朴子曰：峻概獨立，而皋禽之響振也。朔管，羌笛也。說文曰：管，十二月位在北方，故云朔。秋引，商聲也。</sub>

於是絃桐練響，音容選和。<sub>絃桐，琴也。埤蒼曰：練，擇也。練與揀音義同。桓譚新論曰：神農始削桐為琴，練絲為絃，侯~~瑛~~瑾箏賦曰[^13.4.4]：察其風采，揀其聲音。鄭玄禮記注曰：選，可選擇也。</sub>

徘徊房露，惆悵陽阿。<sub>~~防~~房露，蓋古曲也[^13.4.5]。文賦曰：寤防露與桑間，又雖悲而不雅。房與防古字通。淮南子曰：夫歌采菱，發陽阿，鄙人聽之，不若延露以和也[^13.4.6]。</sub>

聲林虛籟，淪池滅波。<sub>此言風將息也。聲林而籟管虛，淪池而大波滅。牽秀相風賦曰：幽林絕響，巨海息波。莊子曰：子綦謂子游曰「夫大塊噫氣，其名曰風，是以無作，作則萬竅怒號，泠風則小和，飄風則大和，厲風濟則衆竅為虛。」子游曰「地籟則衆竅是已。」*郭象曰：烈風作則衆竅實，及其止則衆竅虛。*薛君韓詩章句曰：從流而風曰淪。淪，文貌。說文曰：波，水涌也。</sub>

情紆軫其何託，愬皓月而長歌。<sub>楚辭曰：鬱結紆軫兮，離愍而長鞫。*王逸曰：紆，曲；軫，痛也。*毛詩曰：如彼愬風。*毛萇曰：愬，鄉之也。*</sub>

歌曰：美人邁兮音塵闕，隔千里兮共明月。<sub>楚辭曰：望美人兮未來。陸機思歸賦曰：絕音塵於江介，託影響乎洛湄。淮南子曰：道德之論，譬如日月馳騖，千里不能改其處也。</sub>

臨風歎兮將焉歇[^13.4.7]，川路長兮不可越。<sub>楚辭曰：臨風怳兮浩歌。</sub>

歌響未終，餘景就畢。滿堂變容，迴遑如失。<sub>說文曰：滿堂飲酒。莊子：子貢曰「夫子見之變容失色。」范曄後漢書曰：戴良見黃憲反歸，罔然若有失也。</sub>

又稱歌曰：月既沒兮露欲晞，歲方晏兮無與歸。<sub>楚辭曰：歲既晏兮孰與歸。</sub>

佳期可以還，微霜霑人衣！<sub>楚辭曰：與佳人期兮夕張。又曰：微霜兮夜降。魏文帝善哉行曰：谿谷多悲風，霜露霑人衣。</sub>

陳王曰：「善。」迺命執事，獻壽羞璧。<sub>左氏傳：~~原~~厚成叔曰[^13.4.8]「敢私於執事。」史記曰：平原君以千金為魯連壽。韓詩外傳曰：楚襄王遣使持白璧百雙聘莊子。</sub>

敬佩玉音，復之無斁。<sub>毛詩曰：無金玉爾音。尙書曰：我有周無斁。爾雅曰：斁，猒也。</sub>

---

[^13.4.1]: 考異：注「時年三十六」：何校「三」改「四」。陳云「三」當作「四」。案：所校是也。本傳可證。各本皆誤。

[^13.4.2]: 考異：注「長歌行曰」：陳云「長」當作「傷」，是也。各本皆誤。

[^13.4.3]: 考異：注「王逸楚辭注曰土高四墮曰椒」：袁本、茶陵本無此十二字。

[^13.4.4]: 考異：注「侯瑛箏賦曰」：案：「瑛」當作「瑾」。各本皆偽。茶陵本「侯」作「吳」，更誤。何、陳校據之，非也。說詳後陸士衡猛虎行。

[^13.4.5]: 考異：注「防露蓋古曲也」：茶陵本「防」作「房」，是也。袁本亦誤「防」。

[^13.4.6]: 考異：注「鄙人聽之不若延露以和也」：袁本、茶陵本無此十一字。

[^13.4.7]: 考異：臨風歎兮將焉歇：茶陵本云五臣作「焉」。袁本云善作「烏」。案：「烏」字傳寫偽，此尤延之校改正之也。

[^13.4.8]: 考異：注「原成叔曰」：案：「原」當作「厚」。各本皆誤。此所引襄十四年傳文。幽憤詩注作「后」，九錫文注作「厚」，「厚」即「后」也。善引群書，其字或不畫一，例如此矣。

鳥獸上

<sub>爾雅曰：兩足而羽謂之禽，四足而毛謂之獸。禽即鳥也</sub>

## 鵩鳥賦

并序

> 賈誼<sub>漢書曰：賈誼，洛陽人也。年十八，屬文稱於郡中。河南太守吳公聞其秀才，召置門下，甚幸愛。後文帝召為博士，為絳灌馮敬之屬害之，於是天子疏之，以為長沙王傅。然賈生英特，弱齡秀發，縱橫海之巨鱗，矯沖天之逸翰，而不參謀棘署，贊道槐庭，虛離謗缺，爰傅卑土，發憤嗟命，不亦宜乎？而班固謂之未為不達，斯言過矣！</sub>

誼為長沙王傅，<sub>漢書云：誼為長沙王太傅，三年，鵩入誼舍。又云：後歲餘，文帝思誼，徵拜為梁王傅，然文帝之世，王長沙者，唯有吳芮之子孫耳。經史不載其謚號，故難得而詳也。又，景帝十三王傳曰：長沙定王發母唐姬無寵，故王卑濕國。</sub>

三年，有鵩鳥飛入誼舍，止於坐隅，鵩似鴞，不祥鳥也。<sub>晉灼曰：巴蜀異物志曰「有鳥小如雞，體有文色，上俗因形名之曰鵩。不能遠飛，行不出域。」鴞，于妖切。</sub>

誼既以謫居長沙[^13.5.1]，<sub>韋昭曰：謫，譴也。</sub>

長沙卑濕，誼自傷悼，以為壽不得長，迺為賦以自廣。<sub>自廣，自寬也。</sub>

其辭曰：單閼之歲兮，四月孟夏。<sub>爾雅曰：太歲在卯曰單閼。徐廣曰：文帝六年歲在丁卯。</sub>

庚子日斜兮，鵩集予舍。<sub>李奇曰：日西斜時也。</sub>

止于坐隅兮，貌甚閑暇。異物來萃兮，私怪其故。<sub>李奇曰：閑暇，不驚恐也[^13.5.2]。萃，集也。</sub>

發書占之兮，讖言其度。<sub>說文曰：讖，驗也。有徵驗之書，河洛所出書曰讖。</sub>

曰：野鳥入室兮，主人將去。請問于鵩兮，予去何之？<sub>〔善曰〕~~讖~~問于鵩鳥也[^13.5.3]。</sub>

吉乎告我，凶言其災。淹速之度兮，語予其期。<sub>淹，遲也。速，疾也。謂死生之遲疾也。</sub>

鵩迺歎息，舉首奮翼，口不能言，請對以臆。<sub>請以臆中之事以對也。</sub>

萬物變化兮，固無休息。<sub>莊子曰：已化而生，又化而死。~~鶡冠子曰：固無休息。~~[^13.5.4]</sub>

斡流而遷兮，或推而還。<sub>如淳曰：斡，轉也。〔善曰〕鶡冠子曰：斡流遷徙，固無休息。</sub>

形氣轉續兮，變化而蟺。<sub>韋昭曰：而，如也。蘇林曰：轉續，相傳與也。蟺音蟬，如蜩蟬之蛻化也；或曰蟺，相連也。</sub>

沕穆無窮兮，胡可勝言。<sub>沕穆，不可分別也。顏~~師古~~監曰[^13.5.5]：沕穆，微深也。鶡冠子曰：變化無窮，何可勝言。沕，亡筆切。</sub>

禍兮福所倚，福兮禍所伏。<sub>鶡冠子曰：禍乎福之所倚，福乎禍之所伏。老子注曰：倚，因也。聖人遭禍而能悔過，責己脩善，則禍去福來也。中人得福而為驕恣，則福去而禍來也。</sub>

憂喜聚門兮，吉凶同域。<sub>鶡冠子曰：憂喜聚門，吉凶同域。或作最，亦聚也。董仲舒云：弔者在門，慶者在廬。今言皆在門者好惡，故言同域也。</sub>

彼吳強大兮，夫差以敗。越棲會稽兮，句踐霸世。<sub>鶡冠子曰：失反為得，成反為敗。吳大兵強，夫差以困；越棲會稽，句踐霸世。史記曰：越王句踐，其先允常，與吳王闔閭戰而相怨~~伐~~[^13.5.6]。允常卒，子句踐立，是為越王。闔閭聞允常死，乃興師伐越。越王句踐使士挑戰，射傷吳王~~闔閭~~，闔閭且死[^13.5.7]，告其子夫差曰「必無忘越。」三年，句踐聞吳王夫差日夜勒兵，且以報越，欲先吳未發往伐之，范蠡諫曰「不可。」王曰「已決之矣。」遂興師[^13.5.8]。吳王聞之，悉精兵以伐越，敗之夫椒。越王乃以甲兵五千人，棲於會稽。吳師追而圍之。越王謂范蠡曰「以不聽子，故至於此，為之奈何！」蠡對曰「持滿者與天，定傾者與人，節事者以地[^13.5.9]，卑辭厚禮以遺之，不許[^13.5.10]，而身與之市。」句踐曰「諾。」乃令大夫種行成於吳，膝行頓首曰「君王亡臣句踐，使陪臣種[^13.5.11]敢告下執事[^13.5.12]，句踐請為臣，妻為妾。」吳王將許之[^13.5.13]，子胥言於吳王曰「天以越賜吳，勿許也。」吳王不聽，卒許越平。句踐自會稽歸，拊循其士民伐吳，大破吳，因留圍之三年。越遂棲吳王於姑蘇山。吳王謝曰「吾老矣，不能事君王。」遂自殺[^13.5.14]。乃自蔽面曰[^13.5.15]「吾無以見子胥也。」高誘淮南子注云：山處曰棲。越滅吳稱霸。</sub>

斯游遂成兮，卒被五刑。<sub>應劭曰：李斯西游於秦，身登相位，二世時，為趙高所讒，身被五刑。</sub>

傅說胥靡兮，迺相武丁。<sub>尙書曰：高宗夢得說，使百工營求諸野，得諸傅巖，爰立作相。*孔安國曰：傅氏之巖，通道所經，有澗水壞道，使胥靡刑人築護此道，說賢而隱，代胥靡築之。*莊子曰：夫道，傅說得之以相武丁。</sub>

夫禍之與福兮，何異糾纆。<sub>字林曰：糾，兩合繩。纆，三合繩。應劭曰：禍福相與為表裏，如糾纆索相附會也。臣瓚曰：糾，絞也。纆，索也。鶡冠子曰：禍與福如糾纆也。</sub>

命不可說兮，孰知其極。<sub>鶡冠子曰：終則有始，孰知其極。老子道德經曰：孰知其極。*河上公注曰：禍福更相生死，孰知其窮極時也。*顏監曰：極，止也。</sub>

水激則旱兮，矢激則遠。萬物迴薄兮，振盪相轉。<sub>言矢飛水流，各有常度，為物所激，或旱或遠，斯則萬物變化，烏有常則乎？鶡冠子曰：水激則悍，矢激則遠，精神迴薄，振蕩相轉。悍與旱同，並戶但切。呂氏春秋曰：激矢遠，激水旱。</sub>

雲蒸雨降兮，糾錯相紛。<sub>黃帝素問曰：地氣上為雲，天氣下為雨。韋昭國語注曰：蒸，升也。</sub>

大鈞播物兮，坱圠無垠。<sub>如淳曰：陶者作器於鈞上，此以造化為大鈞。應劭曰：陰陽造化，如鈞之造器也，其氣坱圠非有限齊也。〔善曰〕坱，烏黨切。圠，烏黠切。</sub>

天不可預慮兮，道不可預謀。<sub>鶡冠子曰：天不可預謀，道不可預慮。</sub>

遲速有命兮，焉識其時。<sub>鶡冠子曰：遲速止息，必中參伍。焉識其時，見下文也。</sub>

且夫天地為鑪兮，造化為工。<sub>莊子：子黎曰「今一以天地為大鑪，以造化為大冶，惡乎往而不可哉？」</sub>

陰陽為炭兮，萬物為銅。合散消息兮，安有常則。<sub>莊子曰：人之生也，氣之聚也，聚為生，散為死。鶡冠子曰：同合消散，孰識其時。</sub>

千變萬化兮，未始有極。<sub>列子曰：千變萬化，不可窮極。莊子曰：若人之形者，萬化而未始有極。*司馬彪曰：當復化而為無。*</sub>

忽然為人兮，何足控~~摶~~揣[^13.5.16]。<sub>〔善曰〕控~~摶~~揣，愛生之意也[^13.5.17]。孟康曰：控，引也。~~摶~~揣，持也。言人生忽然，何足引持自貴惜也。如淳曰：~~摶~~揣音團，或作~~揣~~摶。晉灼曰：許慎云，揣，量也。度商曰揣，言何足度量己之年命長短而惜之乎。按史記英布傳云「果如薛公揣之」，陳平云「生揣我何念」，皆訓為量，與晉灼說同，音初毀切，又丁果切。但字者滋也，不可膠柱，在此賦訓~~摶~~揣為量，義似未是。至於合韻，全復參差，且史記揣作摶字，如淳孟康義為是也。~~善曰~~又鶡冠子亦曰[^13.5.18]：彼時之至，安可復還，安可控摶也。</sub>

化為異物兮，又何足患。<sub>~~師古曰：~~患音還[^13.5.19]。言人皆死變化，我何足患之。莊子曰：假於異物，託於同體。*郭~~璞~~象曰[^13.5.20]：假，因也。今死生聚散，變化無方，皆異物也。*</sub>

小智自私兮，賤彼貴我。<sub>列子曰：小智自私怨之府。莊子：北海若曰「以道觀之，無貴無賤。以物觀之，自貴而相賤。」鶡冠子曰：小智立趣，好惡自懼。</sub>

達人大觀兮，物無不可。<sub>鶡冠子曰：達人大觀，乃見其符。莊子曰：物故有所然，物故有所可，無物不然，無物不可。</sub>

貪夫殉財兮，烈士殉名。<sub>列子云：胥士之殉名，貪夫之殉財，天下皆然，不獨一人。司馬彪曰：殉，營也。瓚曰：以身從物曰殉。</sub>

夸者死權兮，品庶每生。<sub>〔善曰〕鶡冠子曰：夸者死權，自貴矜容殉名。司馬彪莊子注曰：夸，虛名也。孟康曰：每，貪也。莊子曰：貪生失理。</sub>

怵迫之徒兮，或趨~~東~~西東[^13.5.21]。<sub>孟康曰：怵，為利所誘怵也。迫，迫貧賤也。東西趨利也。趨音娶。怵音戍。</sub>

大人不曲兮，意變齊同。<sub>文子曰：大人者，與天地[^13.5.22]合其德。</sub>

愚士繫俗兮，~~窘~~僒若囚拘[^13.5.23]。<sub>莊子曰：不肖繫俗。~~窘~~僒，囚拘之貌；求殞切。</sub>

至人遺物兮，獨與道俱。<sub>莊子曰：不離於真，謂之至人。又孔子謂老聃曰「形體若槁木，似遺物而立於獨也。」鶡冠子曰：聖人捐物。又曰：至人不遺，動與道俱。</sub>

衆人惑惑兮，好惡積億。<sub>李奇曰：惑惑，東西也。所好所惡，積之萬億也。鶡冠子曰：衆人惑惑，迫於嗜慾。</sub>

真人恬漠兮，獨與道息。<sub>文子曰：得天地之道，故謂之真人也。莊子曰：虛靜恬淡、寂漠無為者，道德之至也。</sub>

釋智遺形兮，超然自喪。<sub>莊子云：仲尼問於顏回曰「何謂坐忘？」回曰「墮支體，黜聰明，離形去智，同於大道，此謂坐忘。」*司馬彪曰：坐而自忘其身。*老子曰：燕處超然。莊子曰：南伯子綦曰「嗟乎！我悲人之自喪。」</sub>

寥廓忽荒`怳`兮，與道翱翔。<sub>寥廓忽荒，元氣未分之貌。廣雅曰：廖，深也。廓，空也。鶡冠子曰：與道翱翔。</sub>

乘流則逝兮，得~~坻~~坎則止[^13.5.24]。<sub>孟康曰：易，坎為險，遇險難而止也。張晏曰：坻，水中小洲也。坻或為坎。又曰：~~易，明夷~~謂夷易則仕[^13.5.25]，險難則隱。鶡冠子曰：乘流以逝。</sub>

縱軀委命兮；不私與己。<sub>鶡冠子曰：縱軀委命，與時往來。</sub>

其生兮若浮，其死兮若休。<sub>莊子曰：其生若浮，其死若休。</sub>

澹乎若深泉之靜，泛乎若不繫之舟。<sub>莊子：老聃曰「其居也淵而靜，其唯人心乎。」鶡冠子曰：泛泛乎若不繫之舟。</sub>

不以生故自寶兮，養空而浮。<sub>鄧展曰：自寶，自貴也。鄭氏曰：道家養空，虛若浮舟也。莊子曰：汎若不繫之舟，虛而遨遊。</sub>

德人無累兮[^13.5.26]，知命不憂。<sub>莊子：苑風曰「願聞德人。」淳芒曰「德人者，居無思，行無慮也。」又曰：聖人循天之理，故無天災，故無物累。周易曰：樂天知命，故不憂。</sub>

細故蔕芥兮[^13.5.26]，何足以疑。<sub>鶡冠子曰：細故袃葪，奚足以疑。袃葪與蔕芥古字通。張揖子虛賦注曰：蔕芥，刺鯁也。</sub>

---

[^13.5.1]: 考異：誼既以謫居長沙：袁本、茶陵本「謫」作「謫」。案：「謫」字是也。注引韋昭作「謫」可證。史記、漢書皆作「適」，或以「適」改「謫」而為「謫」也。

[^13.5.2]: 考異：注「閑暇不驚恐也」：袁本、茶陵本「閑」上有「李奇曰」三字，與「萃集也」連在「私怪其故」句下，是。此及下條亦李奇注，尤皆誤也。

[^13.5.3]: 考異：注「讖于鵩鳥也」：袁本「讖」作「問」，是也。茶陵本亦誤「讖」。

[^13.5.4]: 考異：注「鶡冠子曰固無休息」：茶陵本無此八字，是也。袁本有，亦非。

[^13.5.5]: 考異：注「顏師古曰」：袁本、茶陵本「師古」作「監」，是也。

[^13.5.6]: 考異：注「而相怨伐」：袁本、茶陵本無「伐」字。

[^13.5.7]: 考異：注「射傷吳王闔閭闔閭且死」：袁本、茶陵本不重「闔閭」。

[^13.5.8]: 考異：注「已決之矣遂興師」：袁本、茶陵本無「決之矣遂興師」六字。

[^13.5.9]: 考異：注「持滿者」下至「以地」：袁本、茶陵本無此十五字。

[^13.5.10]: 考異：注「以遺之不許」：袁本、茶陵本無此五字。

[^13.5.11]: 考異：注「使陪臣種」：袁本、茶陵本無此四字。

[^13.5.12]: 考異：注「敢告下執事」：袁本、茶陵本無「下」字。

[^13.5.13]: 考異：注「吳王將許」：袁本、茶陵本「許」下有「之」字。

[^13.5.14]: 考異：注「謝曰」下至「遂自殺」：袁本、茶陵本無此十三字。

[^13.5.15]: 考異：注「乃蔽面曰」：袁本、茶陵本「乃」下有「自」字。案：此節各條，尤所校改，皆未是也。

[^13.5.16]: 考異：何足控摶：案：「摶」當作「揣」，漢書作「揣」，選文與之同，故善注有「且史記揣作摶字」之語，若自作「摶」，於注全不可通，必五臣因此改正文作「摶」，後來以之亂善耳。幽通賦注引作「揣」，亦其一證也。又注中控揣，愛生之意也。孟康曰：揣，持也。如淳曰：揣，音團，或作摶。在此賦訓揣為量。今各本於正文既誤之後，改「揣」作「摶」，改「摶」作「揣」，皆不可通，所當訂正。

[^13.5.17]: 考異：注「控摶愛生之意也」：袁本、茶陵本「控」上有「善曰」二字，是也。案：此一節蓋皆善注。

[^13.5.18]: 考異：注「善曰鶡冠子曰」：袁本、茶陵本無「善曰」二字，是也。說見上。又袁本「鶡」上有「又」字，「子」下有「亦」字，是也。茶陵本無，非。

[^13.5.19]: 考異：注「師古曰患音還」：袁本、茶陵本無「師古曰」三字。案：無者是也。

[^13.5.20]: 考異：注「郭璞曰」：案：「璞」當作「象」。各本皆誤。所引大宗師篇文之注也。

[^13.5.21]: 考異：或趨東西：袁本、茶陵本「東西」作「西東」。案：二本是也。尤誤倒。史記、漢書皆作「西東」。其孟康注云：「東西」者，即不拘語倒耳。

[^13.5.22]: 考異：注「大人者與天地」：袁本、茶陵本「大」上有「文子曰」三字，是也。

[^13.5.23]: 考異：窘若囚拘：案：「窘」當作「僒」，注同。漢書作「僒」，選文與之同，故善云「囚拘之貌」。其五臣良注「窘困也」。乃作「窘」耳。各本皆以五臣亂善。史記索隱云漢書作「僒音去殞反」，與善讀求殞反正合。

[^13.5.24]: 考異：得坻則止：案：「坻」當作「坎」。漢書作「坎」，選文與之同。觀善引孟康注於首可見。其下復引張晏兼廣異本，必五臣因此改「坎」為「坻」，故僅取張「小洲」之語作注也。各本皆以五臣亂善。

[^13.5.25]: 考異：注「易明夷則仕」：茶陵本「明」上有「大」字，無「夷」字，袁本作「明夷」，與此同。案：各本皆誤也。「易明夷」當作「謂夷易」，漢書顏注引可證也。陳云別本作「明夷易」，亦誤。

[^13.5.26]: 考異：德人無累：袁本、茶陵本「累」下有「兮」字，下「細故蔕芥」句同。案：此不著校語，無以考也。

## 鸚鸝賦

并序<sub>山海經曰：黃山有鳥，其狀如鴞，青羽赤喙，人舌能言，名鸚鵡也。*注曰：舌似小兒舌，腳指前後各兩。鵡，一作䳇；莫口切。*</sub>

> 禰正平<sub>范曄後漢書曰：禰衡，字正平，平原人也。少有才辯而尚氣慠。曹操欲見之，不肯往，操懷忿，而以才名，不欲殺之，送劉表。後復侮慢於表，表不能容，以江夏太守黃祖性急，故送衡與之。祖長子射為章陵太守，尤善於衡。射大會賓客，人有獻鸚鵡者，射舉札於衡前曰「願先生賦之。」衡攬筆而作，辭彩甚麗。後黃祖殺之，時年二十六。</sub>

時黃祖太子射`亦`賓客大會，有獻鸚鵡者，舉酒於衡前曰：「禰處士，<sub>應劭風俗通曰：處士者，隱居放言也。</sub>

今日無用娛賓，竊以此鳥自遠而至，明慧聰善，羽族之可貴，<sub>典引曰：來儀集羽族於觀魏[^13.6.1]。</sub>

願先生為之賦，使四坐咸共榮觀，不亦可乎？」<sub>老子曰：雖有榮觀，燕處超然。</sub>

衡因為賦，筆不停綴，文不加點。其辭曰：惟西域之靈鳥兮[^13.6.2]，挺自然之奇姿。體金精之妙質兮[^13.6.2]，合火德之明煇。<sub>西域，謂隴坻出此鳥也。老子曰：以輔萬物之自然。*河上公曰：輔萬物自然之性也。*西方為金，毛有白者，故曰金精。南方為火，觜有赤者，故曰火德。歸藏殷筮曰：金水之子，其名曰羽蒙，是生百鳥。蔡邕月令章句曰：天官五獸，前有朱雀，鶉火之體也。</sub>

性辯慧而能言兮，才聰明以識機。<sub>禮記曰：鸚鵡能言，不離飛鳥。王弼周易注曰：~~幾~~機者，事之微也[^13.6.3]。</sub>

故其嬉游高峻，栖跱幽深。<sub>說文曰：嬉，樂也。跱，立也。</sub>

飛不妄集，翔必擇林。紺趾丹觜，綠衣翠衿。<sub>說文曰：紺，深青而揚赤也。</sub>

采采麗容，咬咬好音。<sub>韓詩曰：采采衣服。*薛君曰：采采，盛貌也。*韻略曰：咬咬，鳥鳴也；音交。毛詩曰：睍睆黃鳥，載好其音。</sub>

雖同族於羽毛，固殊智而異心。配鸞皇而等美，焉比德於衆禽。於是羨芳聲之遠暢，偉靈表之可嘉。命虞人於隴坻，詔伯益於流沙。<sub>漢書音義·應劭曰：天水有大阪曰隴坻。尙書：帝曰「益，汝作朕虞。」*孔安國曰：伯益也，掌山澤官也。*尙書曰：導弱水，餘波入于流沙。</sub>

跨崑崙而播弋，冠雲霓而張羅。雖綱維之備設，終一目之所加。<sub>文子曰：有鳥將來，張羅而待之。得鳥者羅之一目也，今為一目之羅，即無以得鳥也。</sub>

且其容止閑暇，守植安停。<sub>鵩鳥賦曰：貌甚閑暇。王逸楚辭注曰：植，志也。</sub>

逼之不懼，撫之不驚。<sub>鶡冠子曰：迫之不懼，定以知勇。</sub>

寧順從以遠害，不違迕以喪生。<sub>毛詩序曰：君子全身遠害。</sub>

故獻全者受賞，而傷肌者被刑。爾迺歸窮委命，離群喪侶。<sub>委命，已見上文。禮記曰：離群索居。</sub>

閉以雕籠，翦其翅羽。<sub>淮南子曰：天下以為之籠，又何失鳥之有乎？然籠所以盛鳥。說文曰：翅，翼也。</sub>

流飄萬里，崎嶇重阻。<sub>埤蒼曰：崎嶇，不平也。崎，去奇切。嶇音驅。</sub>

踰岷越障，載罹寒暑。<sub>岷障，二山名，續漢書曰：岷山在蜀郡~~五~~湔氐道西[^13.6.4]，障縣屬隴西，蓋因山立名也。毛詩曰：二月初吉，載離寒暑。一曰障，亭障也。</sub>

女辭家而適人，臣出身而事主。<sub>有以託意也。時為曹操所迫，故寄意以申情。家語曰：女十五許嫁，有適人之道。漢書：郅都曰「已背親而出身，固當奉職也。」</sub>

彼賢哲之逢患，猶棲遲以羇旅。<sub>毛詩曰：衡門之下，可以棲遲。女適人，臣事君，逢禍患，尚棲遲羇旅也。羇旅，已見上文。</sub>

矧禽鳥之微物，能馴擾以安處。<sub>薛君韓詩章句曰：鳥，微物也。說文曰：馴，順也。漢書音義·應劭曰：擾，馴也。</sub>

眷西路而長懷，望故鄉而延佇。<sub>楚辭曰：情~~慨~~慷慨而長懷[^13.6.5]。又曰：結幽蘭而延佇。</sub>

忖陋體之腥臊，亦何勞於鼎俎。<sub>毛詩曰：予忖度之；七本切。國語：舅犯對晉侯曰「偃之肉腥臊，將焉用之。」孔安國尙書傳曰：腥，臭也。</sub>

嗟祿命之衰薄，奚遭時之險巇？<sub>禮斗威儀曰：夭其祿命，不得極其數。楚辭曰：何周道之平易，然蕪穢而險巇。*王逸曰：險巇，顛危也。*</sub>

豈言語以階亂，將不密以致危？<sub>周易：孔子曰「亂之所生，則言語以為階也。君不密則失臣，臣不密則失身。」</sub>

痛母子之永隔，哀伉儷之生離。<sub>左氏傳曰：施氏之婦怨施氏曰「己不能庇其伉儷。」*杜預曰：儷，偶也。伉，敵也。*楚辭曰：悲莫悲兮生別離。</sub>

匪餘年之足惜，慜衆雛之無知。<sub>爾雅曰：生噣，雛。謂鳥子初生，能自啄食，總名曰雛也。</sub>

背蠻夷之下國，侍君子之光儀。<sub>毛詩曰：命于下國。非天子之國，故曰下也。</sub>

懼名實之不副，恥才能之無奇。<sub>莊子：許由曰「名者實之賓。」</sub>

羨西都之沃壤，識苦樂之異宜。<sub>西都，長安也。鸚鵡言長安樂，自古有之，未詳所見。</sub>

懷代越之悠思，故每言而稱斯。<sub>斯，此也。此，長安也。言類彼鳥馬，而懷代越之思，故亦每言而稱此。古詩曰：代馬依北風，越鳥巢南枝。</sub>

若迺少昊司辰，蓐收整轡。<sub>禮記曰：孟秋之月，其帝少昊，其神蓐收。</sub>

嚴霜初降，涼風蕭瑟。<sub>楚詞曰：冬又申之以嚴霜。</sub>

長吟遠慕，哀鳴感類。<sub>毛詩曰：哀鳴嗷嗷。</sub>

音聲悽以激揚，容貌慘以顦顇。<sub>漢書：谷永上疏曰「贊命之臣，靡不激揚。」答賓戲曰：夕而顦顇也。</sub>

聞之者悲傷，見之者隕淚。<sub>毛詩曰：涕既隕之。*毛萇曰：隕，墜也。*</sub>

放臣為之屢歎，棄妻為之歔欷。<sub>放臣棄妻，屈原哀姜之徒。王逸楚詞注曰：歔欷，啼聲。</sub>

感平生之游處，若壎篪之相須。<sub>論語曰：君子久要不忘平生之言。毛詩曰：伯氏吹壎，仲氏吹篪。*毛萇曰：土曰壎，竹曰篪。*</sub>

何今日之~~兩~~雨絕[^13.6.6]，若胡越之異區？<sub>淮南子曰：自異者視之，肝膽胡越也。*高誘曰：胡越喻遠。*</sub>

順~~籠~~櫳檻以俯仰[^13.6.7]，闚戶牖以踟躕。<sub>說文曰：櫳，房室之疏也；楯，欄檻也。王逸楚詞注曰：從曰檻，橫曰楯。說文曰：牖，穿壁以為牕也。韓詩曰：搔首踟躕。*薛君曰：踟躕，躑䠱也。*踟，腸知切。躕，腸誅切。</sub>

想崑山之高嶽，思鄧林之扶疏。<sub>班固漢書贊：禹本紀云「崑崙山高二千五百餘里。」山海經曰：夸父與日競走，渴死，棄其杖化為鄧林。上林賦曰：垂條扶疏。</sub>

顧六翮之殘毀，雖奮迅其焉如？<sub>韓詩外傳：蓋乘曰「夫鴻鵠一舉千里，所恃者六翮耳。」</sub>

心懷歸而弗果，徒~~怨~~冤毒於一隅[^13.6.8]。<sub>毛詩曰：豈不懷歸。廣雅曰：毒，痛也。</sub>

苟竭心於所事，敢背惠而忘初？<sub>左氏傳：子犯曰「背惠食言。」楚詞曰：不敢忘初之厚德。</sub>

託輕鄙之微命，委陋賤之薄軀。<sub>楚詞曰：蜂蛾微命力何固。</sub>

期守死以報德，甘盡辭以效愚。<sub>論語：子曰「守死善道。」毛詩曰：欲報之德。司馬遷書曰：效其癡愚。</sub>

恃隆恩於既往，庶彌久而不渝。<sub>渝，變也。感恩久不變也。</sub>

---

[^13.6.1]: 考異：注「典引曰來儀集羽族於觀魏」：袁本、茶陵本無此十一字。

[^13.6.2]: 考異：惟西域之靈鳥兮：袁本、茶陵本無「兮」字，下「體金精之妙質兮」同。案：此亦無以考也。

[^13.6.3]: 考異：注「幾者事之微也」：袁本、茶陵本「幾」作「機」，是也。

[^13.6.4]: 考異：注「在蜀郡五道西」：何校「五」改「湔氐」二字，陳同，是也。各本皆誤。

[^13.6.5]: 考異：注「情慨慨而長懷」：茶陵本上「慨」字作「慷」，是也。袁本亦誤「慨」。

[^13.6.6]: 考異：何今日之兩絕：案：「兩」當作「雨」。考贈蔡子篤「一別如雨」注云：「鸚鵡賦曰『何今日以雨絕』。陳琳檄吳將校曰『雨絕于天』。然諸人同有此言，未詳其始。」善自作「雨」甚明，此及陳檄皆無注者，以具注在彼詩也。袁、茶陵二本所載，五臣良注云「何今日兩相隔絕，各在一方」。是五臣乃作「兩」，各本以之亂善而失著校語。

[^13.6.7]: 考異：順籠檻以俯仰：茶陵本「籠」作「櫳」，云五臣作「籠」。袁本作「籠」。案：袁本用五臣也，失著校語，非；尤以五臣亂善，益非。

[^13.6.8]: 考異：徒怨毒於一隅：袁本「怨」下校語云善作「冤」。案：袁所見是也。五臣翰注自為「怨」字。茶陵本云五臣作「冤」，必校語有倒錯耳。此以五臣亂善。

## 鷦鷯賦

并序<sub>毛詩曰：肇允彼桃蟲。*詩義疏曰：桃蟲，今鷦鷯，微小黃雀也。鷦音焦。鷯音遼。*又方言曰：桑飛。*郭璞注曰：即鷦鷯也。自關而東，謂之工雀，又云女工，一云巧婦，又云女匠。*</sub>

> 張茂先<sub>臧榮緒晉書曰：張華，字茂先，范陽人也，少好文義，博覽墳典。為太常博士，轉兼中書郎。雖栖處雲閣，慨然有感，作鷦鷯賦。後詔加右光祿大夫，封壯武郡公，遷司空，為趙王倫所害。</sub>

鷦鷯，小鳥也，生於蒿萊之間，長於藩籬之下，翔集尋常之內，而生生之理足矣。<sub>漢書音義·應劭曰：八尺曰尋，倍尋曰常。老子曰：人之輕死，以其生生之厚。易繫辭曰：生生之謂易。*韓康伯曰：陰陽轉易，以化成生也。*</sub>

色淺體陋，不為人用，形微處卑，物莫之害，<sub>呂氏春秋曰：高節厲行，物莫之害。</sub>

繁滋族類，乘居匹游，<sub>列女傳：姜后曰「雎鳩之鳥，猶未常見其乘居而匹遊。」</sub>

翩翩然有以自~~樂~~得也[^13.7.1]。<sub>翩翩，自得之貌。毛詩曰：翩翩者鵻。</sub>

彼鷲鶚鵾鴻，孔雀翡翠，<sub>說文曰：鷲，黃頭赤目，五色皆備。鶚，鵰也。山海經曰：景山多鷲，黑色多力。鵾，狀如鶴而文。漢書音義·應劭曰：雄曰翡，雌曰翠。異物志曰：翡，赤色，大於翠。顏監曰：鳥各別異，非雄雌異名也。</sub>

或淩赤霄之際，或託絕垠之外，<sub>絕垠，天邊之地也。楚辭曰：載赤霄而淩太清。又曰：踔絕垠于寒門。</sub>

翰舉足以沖天，觜距足以自衛，<sub>王弼周易注曰：翰，高飛也。史記：楚莊王曰「有鳥三年不蜚，蜚乃沖天。」蜚與飛同。字書曰：沖，中也。呂氏春秋曰：凡人之性，爪牙不足以自守衛。西京賦曰：觜距為刀鈹[^13.7.2]。</sub>

然皆負矰嬰繳，羽毛入貢。何者？有用於人也[^13.7.3]。<sub>繳繫，箭線也。尙書曰：厥貢齒革羽毛。</sub>

夫言有淺而可以託深，類有微而可以喻大，故賦之云爾。何造化之多端兮，播群形於萬類。<sub>易注曰：天地造生[^13.7.4]，萬物咸成。又曰：造化，道也。淮南子曰：大丈夫無為，與造化逍遙。楚辭曰：多端膠加。老子曰：道生萬物。河圖曰：地有九州，以包萬類。</sub>

惟鷦鷯之微禽兮，亦攝生而受氣。<sub>老子曰：善攝生者不然。莊子：北海若曰「吾受氣於陰陽。」</sub>

育翩翾之陋體，無玄黃以自貴。<sub>字林曰：翩，疾飛也。說文曰：翾，小飛也；呼緣切。</sub>

毛弗施於器用，肉弗登於俎味。<sub>左氏傳：臧僖伯曰「皮革齒牙骨角毛羽不登於器，鳥獸之肉不登於俎，則公不射，古之制也。」</sub>

鷹鸇過猶俄翼，尚何懼於罿`![&#x27602;](images/27602.svg)`罻`尉`。<sub>左氏傳：然明曰「見不仁者誅之，如鷹鸇之逐鳥雀也。」爾雅曰：晨風，鸇也。廣雅曰：俄，邪也。毛詩曰：側弁之俄。*箋云：俄，傾貌。*罿罻，皆網也。鸇，之然切。</sub>

翳薈蒙籠，是焉游集。<sub>孫子兵法曰：林木翳薈，草樹蒙籠。</sub>

飛不飄颺，翔不翕習。<sub>翕習，盛貌。</sub>

其居易容，其求易給。巢林不過一枝，每食不過數粒。<sub>莊子曰：鷦鷯巢林，不過一枝。孔安國尙書傳曰：米食曰粒。</sub>

棲無所滯，游無所盤。<sub>爾雅曰：盤，樂也。</sub>

匪陋荊棘，匪榮茞蘭。動翼而逸，投足而安。委命順理，與物無患。<sub>委命，已見上文。淮南子曰：守道順理。</sub>

伊茲禽之無知，何處身之似智。<sub>莊子曰：鳥高飛以避矰弋之害，鼷鼠深穴乎神丘之下，以避熏鑿之患，而曾二蟲之無知也。</sub>

不懷寶以賈害，不飾表以招累。<sub>左氏傳曰：虞叔有玉，虞公求之，弗獻，既悔之曰「周任有言，匹夫無罪，懷璧其罪，吾焉用此，以賈其害。」*杜預曰：賈，賣也。*</sub>

靜守約而不矜，動因循以簡易。<sub>文子曰：約其所守即察。尙書曰：汝惟不矜。*孔安國曰：自賢曰矜。*淮南子曰：因循而任下。周易曰：簡易而天下之理得矣。</sub>

任自然以為資，無誘慕於世偽。<sub>自然，已見上文。文子曰：去其誘慕，除其嗜欲。*張湛曰：遺其衒尚，為害真性。*傅毅七激曰：排挫禮學，譏譴世偽。</sub>

鵰鶡介其觜距，鵠鷺軼於雲際。<sub>穆天子傳曰：青鵰，執犬羊，食豕鹿。*郭璞曰：今鵰亦能食麕鹿。*山海經曰：煇諸之山多鶡。*郭璞曰：似雉而大，青色有角，鬥死乃止，出上黨。言因觜距而為人用也。*</sub>

鵾雞竄於幽險，孔翠生乎遐裔。彼晨鳧與歸鴈，又矯翼而增逝。<sub>說苑曰：魏文侯嗜晨鳧。史記曰：楚人有好以弱弓微繳加歸鴈之上。解嘲曰：矯翼厲翮。淮南子曰：鳳皇曾逝萬仞之上。</sub>

咸美羽而豐肌，故無罪而皆斃。<sub>文子曰：羽翼美者傷其骨骸。司馬相如美人賦曰：弱骨豐肌。</sub>

徒銜蘆以避繳，終為戮於此世。<sub>淮南子曰：鴈銜蘆而翔，以備矰繳。抱朴子曰：智禽銜蘆以避網，水牛結陣以卻虎。史記：太史公曰「英布不克於身，為世大戮。」</sub>

蒼鷹鷙而受緤，鸚鵡惠而入籠。<sub>李陵詩曰：有鳥西南飛，熠燿似蒼鷹。王逸楚詞注曰：緤，繫也。鸚鵡賦曰：性辯惠而能言。又曰：閉以雕籠。</sub>

屈猛志以服養，塊幽縶於九重。<sub>淮南子曰：塊然獨處；苦對切。楚辭曰：君之門兮九重。</sub>

變音聲以順旨，思摧翮而為庸。戀鍾~~岱~~代之林野[^13.7.5]，慕隴坻之高松。<sub>鍾岱二山，鷹之所產。漢書曰：趙地鍾~~岱~~代，迫近胡寇。*如淳曰：鍾，所在未聞，漢有代郡，故代國也。*東方朔十洲記曰：北海外有鍾山。鸚鵡賦曰：命虞人於隴坻。</sub>

雖蒙幸於今日，未若疇昔之從容。<sub>左氏傳曰：羊斟云「疇昔之羊，子為政。」*杜預曰：疇昔猶前日也。*尙書曰：從容以和。</sub>

海鳥~~鶢~~爰~~`袁`~~~~鶋~~居~~`居`~~[^13.7.6]，避風而至。<sub>國語曰：海鳥曰爰居，止於魯東門外。展禽曰「今茲海其有災乎？夫廣川之鳥獸，常知而避其災。」是歲海多大風。</sub>

條枝巨雀，踰嶺自致。<sub>漢書曰：條枝國，臨西海，有大鳥。</sub>

提挈萬里，飄颻逼畏。<sub>漢書曰：左提右挈。</sub>

夫唯體大妨物，而形瑰足瑋也。陰陽陶蒸，萬品一區。<sub>文子：老子曰「陰陽陶冶萬物。」蒸，氣出貌。</sub>

巨細舛錯，種繁類殊。鷦螟巢於蚊睫`接`，大鵬彌乎天隅。<sub>晏子春秋：景公曰「天下有極細者乎？」對曰「有，東海有蟲，巢於蚊睫，再飛而蚊不為驚，臣不知其名，而東海有通者，命曰鷦螟。」莊子曰：北溟有魚，其名曰鵾，化而為鵬，怒而飛，翼若垂天之雲。</sub>

將以上方不足，而下比有餘。<sub>莊子曰：長者不為有餘，短者不為不足。</sub>

普天壤以遐觀，吾又安知大小之所如[^13.7.7]？<sub>莊子：北海若曰「以差觀之，因其所大而大之，則萬物莫不大。因其所小而小之，則萬物莫不小。則差數睹矣。」歸田賦曰：安知榮辱之所如。</sub>

---

文選卷第十三

賜進士出身通奉大夫江南蘇松常鎮太等處承宣布政使司布政使胡克家重校刊

[^13.7.1]: 考異：有以自樂也：案：「樂」當作「得」。袁本云善作「得」。茶陵本云五臣作「樂」。此以五臣亂善。

[^13.7.2]: 考異：注「西京賦曰觜距為刀鈹」：案：此有誤也。文在吳都賦，或善誤記耳。

[^13.7.3]: 考異：有用於人也：袁本無「有」字。茶陵本有。案：此亦無以考也。

[^13.7.4]: 考異：注「易曰天地造生」：袁本、茶陵本「易」下有「注」字，是也。

[^13.7.5]: 考異：戀鍾岱之林野：何校「岱」改「代」，注同。案：善引漢書為注，今地理志作「代」，何據之校也。晉書所載作「岱」。

[^13.7.6]: 考異：海鳥鶢鶋：案：「鶢鶋」當依晉書所載作「爰居」。善引國語為注，亦是「爰居」字。袁、茶陵二本五臣翰注乃作「鶢鶋」字。蓋善「爰居」、五臣「鶢鶋」，各本亂之耳。正文下「袁居」二字，即五臣音也。

[^13.7.7]: 考異：吾又安知大小之所如：袁本、茶陵本「知」下有「其」字，「大小」作「小大」。案：此亦無以考也。晉書作「大小」，無「其」字。
