# 文選卷第五十二

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

論二

## 王命論

<sub>〔善曰〕王命，帝王受命也。漢書曰：彪遭王莽敗，光武即位於冀州。時隗囂據隴擁衆。囂問彪曰「往者周亡，戰國並爭，天下分裂，意者從橫之事，復起於今乎[^52.1.1]？」</sub>

> 班叔皮

昔在帝堯之禪曰「咨爾舜，天之歷數在爾躬。」舜亦以命禹。<sub>〔善曰〕論語文也。尙書：帝曰「來，禹。予懋乃德，嘉乃丕績，天之歷數在汝躬，汝終陟元后。」*孔安國曰：歷數，謂天道也。元后，天子也。*爾雅曰：命，告也。</sub>

暨于稷契，咸佐唐虞，光濟四海，奕世載德。至于湯武，而有天下。<sub>〔善曰〕稷，武王之祖也。契，成湯之祖也。杜預左氏傳注曰：暨，至也。國語：祭公謀父曰「奕世載德。」孔安國尙書傳曰：載，行也。</sub>

雖其遭遇異時，禪代不同，至于應天順人，其揆一焉。<sub>〔善曰〕周易曰：湯武革命，順乎天，應乎人。孟子曰：先聖後聖，其揆一也。</sub>

是故劉氏承堯之祚，氏族之世，著于春秋。<sub>〔善曰〕漢書贊曰：春秋晉史蔡墨有言，陶唐氏既衰，其後有劉累，范氏其後也。范氏為晉士師，魯文公世，出奔秦，後歸于晉，其處者為劉氏。</sub>

唐據火德，而漢紹之。<sub>〔善曰〕帝系曰：帝堯封于唐，為火德。漢書贊曰：漢承堯運，德祚已盛。斷蛇著符，旗幟尚赤，協于火德，自然之應，得天統矣。</sub>

始起沛澤，則神母夜號，以彰赤帝之符。<sub>〔善曰〕漢書曰：高祖夜徑澤中，有大蛇當徑，高祖乃拔劍斬蛇。後人來至蛇所，有一老嫗夜哭曰「吾子，白帝子也，化為蛇，當道，今者赤帝子斬之。」又曰：高祖立為沛公，旗幟皆赤，由是知所殺蛇，白帝子；殺者，赤帝子故也。</sub>

由是言之，帝王之祚，必有明聖顯懿之德，<sub>〔善曰〕春秋河圖揆命篇曰：倉戲農黃，三陽翼天德~~聖~~清明[^52.1.2]。法言曰：昔在有熊高陽高辛、唐虞三代，咸有顯懿，故天因而祚之。</sub>

豐功厚利積累之業，<sub>〔善曰〕史記：崇侯虎曰「西伯積善累德，諸侯皆嚮之。」</sub>

然後精誠通于神明，流澤加於生民。<sub>〔善曰〕孝經：子曰「孝悌之至，通於神明。」尙書：周公曰「道洽政治，澤潤生民。」</sub>

故能為鬼神所福饗，天下所歸往。<sub>〔善曰〕孟子：萬章曰「堯薦舜如何？」曰「使之主祭，百神享之；使之主事，事治而百姓安之。」易乾鑿度曰：王者，天下所歸。韓詩外傳曰：王者，往也；天下往之，謂之王也。</sub>

未見運世無本，功德不紀，而得倔起在此位者也。<sub>〔善曰〕~~世~~運世[^52.1.3]，五行更運相次之世也。不紀，不為人所記也。春秋元命苞曰：五德之運，應錄次相代。埤蒼曰：崛，特起也。崛與倔同。</sub>

世俗見高祖興於布衣，不達其故，<sub>〔善曰〕漢書曰：高祖曰「吾以布衣取天下。」家語：孔子曰「舜起布衣，而終以帝也。」</sub>

以為適遭暴亂，得奮其劍，<sub>〔善曰〕適猶遇也。漢書：高祖曰「吾提三尺劍取天下。」</sub>

遊說之士，至比天下於逐鹿，幸捷而得之。<sub>〔善曰〕漢書：隗囂曰「秦失其鹿，劉季逐而掎之，時人復知漢乎？」太公六韜曰：取天下若逐野鹿，得鹿，天下共分其肉。</sub>

不知神器有命，不可以智力求。<sub>韋昭曰：神器，天子璽符服御之物。〔善曰〕老子曰：天下神器，不可為也，為者敗之也。</sub>

悲夫！此世之所以多亂臣賊子者也。<sub>〔善曰〕孟子曰：孔子成春秋而亂臣賊子懼。</sub>

若然者，豈徒闇於天道哉？又不睹之於人事矣！夫餓饉流隸，飢寒道路，<sub>〔善曰〕說文曰：餓，飢也。穀梁傳曰：五穀不升，謂之饉。流隸，流移賤隸也。左氏傳曰：人有十等，輿臣隸也。饉或為殣。荀悅曰：道瘞，謂之殣也。</sub>

思有短褐之襲，~~檐~~擔石之蓄[^52.1.4]，<sub>韋昭~~曰~~以短為裋[^52.1.5]，裋，襦也。毛布曰褐。〔善曰〕~~裋~~短，丁管切[^52.1.6]。說文曰：襲，重衣也。字林曰：襲，大篋也。晉灼曰：無一~~檐~~擔與一斛之餘。</sub>

所願不過一金，終於轉死溝壑。<sub>韋昭曰：一斤為一金。〔善曰〕孟子謂滕文公曰：為人父母，使老稚轉乎溝壑，惡在為人父母也。</sub>

何則？貧窮亦有命也。<sub>〔善曰〕墨子曰：貧富治亂，固有天命，不可損益也。</sub>

況乎天子之貴，四海之富，神明之祚，可得而妄處哉？<sub>〔善曰〕禮記：孔子曰「舜其大孝也，與尊為天子，富有四海之內，宗廟饗之，子孫保之。」法言曰：天因祚之，為神明主也。</sub>

故雖遭罹厄會，竊其權柄，勇如信布，強如梁籍，成如王莽，然卒潤鑊伏鑕，烹醢分裂，<sub>〔善曰〕史記曰：項籍，其季父項梁。陳勝等起，梁為楚上柱國，軍下邳，自號武信君。北至定陶，再破秦軍。後秦大破之，項梁死。</sub>

又況么麼不及數子，而欲闇干天位者也。<sub>〔善曰〕鶡冠子曰：無道之君，任用么麼，動則煩濁。有道之君，任用俊雄，動則明白。通俗文曰：不長曰么，細小曰麼；莫可切。爾雅曰：干，求也。</sub>

是故駑蹇之乘，不騁千里之塗；<sub>〔善曰〕廣雅曰：駑，駘也。今謂馬之下者為駑。王逸楚辭注曰：蹇，跛也。呂氏春秋曰：所為貴驥者，為其一日千里也。</sub>

鷰雀之疇，不奮六翮之用；<sub>〔善曰〕史記：陳涉曰「鷰雀安知鴻鵠之志哉？」韓詩外傳：蓋賁曰「夫鴻鵠一舉千里，所恃者六翮耳。」</sub>

楶梲之材不荷棟梁之任；<sub>應劭曰：爾雅曰：栭謂之楶。梲，朱儒柱。〔善曰〕說文曰：栭，枅上標。周易曰：棟隆之吉，不撓乎下也。楶音節。梲，之劣切。</sub>

斗筲之子，不秉帝王之重。<sub>音義曰：筲，竹筥也，受一斗。〔善曰〕論語：子曰「斗筲之人，何足筭也。」</sub>

易曰「鼎折足，覆公餗。」不勝其任也。<sub>〔善曰〕周易鼎卦之辭也。說文曰：~~鬻~~䰞，鼎實也[^52.1.7]。~~鬻~~䰞與餗同；音速。</sub>

當秦之末，豪桀共推陳嬰而王之。嬰母止之曰「自吾為子家婦，而世貧賤，卒富貴，不祥。不如以兵屬人，事成，少受其利。不成，禍有所歸。」嬰從其言，而陳氏以寧。<sub>〔善曰〕史記文。</sub>

王陵之母，亦見項氏之必亡，而劉氏之將興也。是時，陵為漢將，而母獲於楚。有漢使來，陵母見之，謂曰「願告吾子，漢王長者，必得天下，子謹事之，無有二心。」遂對漢使伏劍而死，以固勉陵。其後，果定於漢。陵為宰相，封侯。<sub>〔善曰〕史記文。</sub>

夫以匹婦之明，猶能推事理之致，探禍福之機，<sub>〔善曰〕白虎通曰：庶人稱匹夫何？言其夫妻為偶也。鄭玄周禮注曰：致猶會也。</sub>

全宗祀於無窮，垂冊書於春秋，而況大丈夫之事乎？<sub>張晏曰：冊書，史記也。晉灼曰：至周名春秋，考紀也。〔善曰〕孟子曰：富貴不能淫，貧賤不能移，此之謂大丈夫也。</sub>

是故窮達有命，吉凶由人。<sub>〔善曰〕呂氏春秋曰：道~~德~~得於此[^52.1.8]，窮達一也。左氏傳：周內史叔興曰「吉凶由人。」</sub>

嬰母知廢，陵母知興，審此二者，帝王之分決矣。蓋在高祖，其興也有五：一曰帝堯之苗裔，二曰體貌多奇異，<sub>〔善曰〕漢書曰，高祖為人隆準而龍顏，美鬚髯，左股有七十二黑子。</sub>

三曰神武有徵應，<sub>〔善曰〕徵應，謂下衆瑞也。</sub>

四曰寬明而仁恕，<sub>〔善曰〕漢書曰：高祖寬仁愛人，意豁如也。</sub>

五曰知人善任使。<sub>〔善曰〕高祖任張良以運籌，委蕭何以關內是也。</sub>

加之以信誠好謀，達於聽受，見善如不及，用人如由己，<sub>〔善曰〕論語：子曰「見善如不及。」</sub>

從諫如順流，趣時如響起。<sub>〔善曰〕左氏傳：叔向曰「齊桓公從善如流。」周易曰：變通者，趣時者也。</sub>

當食吐哺，納子房之策；<sub>〔善曰〕漢書：酈食其欲立六國後，漢王以問張良，良發八難，漢王輟食吐哺曰「豎儒，幾敗乃公事。」</sub>

拔足揮洗，揖酈生之說；<sub>〔善曰〕漢書曰：酈食其求見，沛公方踞床，使兩女子洗足。酈生不拜，長揖曰「足下必欲誅無道秦，不宜踞見長者。」沛公起，攝衣謝之，延上坐。食其說沛公襲陳留。</sub>

悟戍卒之言，斷懷土之情；<sub>〔善曰〕漢書曰：高祖西都洛陽，戍卒婁敬說上曰「陛下都洛陽，不便，不如入關，據秦之固。」是日車駕西，都長安。</sub>

高四皓之名，割肌膚之愛；<sub>〔善曰〕漢書曰：上欲廢太子，立戚夫人子趙王如意。呂后不知所為。張良曰「顧上有所不能致四人。令太子為書，卑辭安車，請以為客，令上見之，則一助也。」於是太子迎四人至。上破黥布歸，愈欲易太子。及置酒，太子侍，四人者從。上乃驚曰「吾求公，公逃避我。今公何自從吾兒遊？煩公幸卒調護太子。」竟不易太子者，良本招此四人之力也。</sub>

舉韓信於行陣，收陳平於亡命。<sub>〔善曰〕漢書曰：蕭何薦韓信於漢王，於是漢王齋戒設壇場，拜信為大將軍。又曰：陳平亡楚來降。漢王與語，說之。使驂乘，監諸將。</sub>

英雄陳力，群策畢舉，此高祖之大略，所以成帝業也。<sub>〔善曰〕莊子：許由曰「我為汝言其大略。」廣雅曰：略，法也。</sub>

若乃靈瑞符應，又可略聞矣。<sub>〔善曰〕略，粗略也。</sub>

初劉媼妊高祖，而夢與神遇，震電晦冥，有龍蛇之怪。<sub>〔善曰〕漢書曰：高祖母媼，嘗息大澤之陂，夢與神遇。是時雷電晦冥，父往視，則見蛟龍~~於~~據其上[^52.1.9]。已而有娠，遂產高祖。說文曰：妊，孕也，如蔭切。</sub>

及長而多靈，有異於衆。是以王武感物而折契，呂公睹形而進女；<sub>〔善曰〕漢書曰：高祖常從王媼武負貰酒，時飲醉臥，武負王媼見其上常有怪。歲竟，此兩家常折券棄債。貰，食夜切。又曰：呂公見高祖曰「臣少好相人，相人多矣，無如季相。臣有息女，願為箕帚妾也。」</sub>

秦皇東遊以厭其氣，呂后望雲而知所處；<sub>〔善曰〕漢書：秦始皇帝曰「東南有天子氣。」於是東遊以厭當之。高祖隱於芒碭山澤間。呂后與人俱求，常得之。高祖怪問，呂后曰「季所居，上常有雲氣，故從往，常得季。」說文曰：厭，塞也；於冉切。</sub>

始受命則白蛇分，西入關則五星聚。<sub>〔善曰〕白蛇分，已見上文。漢書曰：元年，冬十月，五星聚於東井，沛公至霸上也。</sub>

故淮陰留侯謂之天授，非人力也。<sub>〔善曰〕漢書：韓信謂高祖曰「且陛下天授，非人力也。」又曰：張良數以太公兵法說沛公，沛公喜，常用其策。為他人言，皆不省。良曰「沛公殆天授。」故遂從之。</sub>

歷古今之得失，驗行事之成敗，稽帝王之世運，考五者之所謂，取舍不厭斯位，符瑞不同斯度，<sub>韋昭曰：厭，合也。〔善曰〕一艷切。</sub>

而苟昧權利，越次妄據，外不量力，內不知命，<sub>〔善曰〕左氏傳曰：息侯伐鄭，君子曰：不量力。論語：孔子曰「不知命，無以為君子。」</sub>

則必喪保家之主，失天年之壽，<sub>〔善曰〕左氏傳曰：趙孟過鄭，印段賦蟋蟀。趙孟曰「保家之主也。」莊子：弟子問於莊子曰「山中之木，以不材得終其天年也。」</sub>

遇折足之凶，伏斧鉞之誅。英雄誠知覺寤，畏若禍戒，超然遠覽，淵然深識，收陵嬰之明分，絕信布之覬覦，<sub>〔善曰〕左氏傳：師服曰「下無覬覦。」*杜預曰：下不敢望上位也。*說文曰：覬，幸也。覦，欲也。</sub>

距逐鹿之瞽說，審神器之有授，毋貪不可冀，~~無~~為二母之所笑[^52.1.10]，<sub>韋昭曰：幾，望也。今本作冀。</sub>

則福祚流于子孫，天祿其永終矣。<sub>〔善曰〕尙書曰：四海困窮，天祿永終。</sub>

[^52.1.1]: 考異：注「復起於今乎」：案：此下有脫文，必并引「既感囂言，以及迺著王命論等語。各本皆脫。善例不全同本書，無以補也。

[^52.1.2]: 考異：注「三陽翼天德聖明」：袁本、茶陵本「聖」作「清」。案：此尤校改之也。

[^52.1.3]: 考異：注「善曰世運」：案「世運」當作「運世」。各本皆倒。

[^52.1.4]: 考異：檐石之蓄：袁本、茶陵本「檐」作「擔」，注同。案：此所見不同也。漢書作「儋」，「擔」即「儋」字，或從木作「檐」，見毛詩傳釋文；又群經音辨之木部可證。苦寒行「檐囊行取薪」，亦用之。

[^52.1.5]: 考異：注「韋昭曰短為裋」：案「曰」當作「以」，各本皆誤。

[^52.1.6]: 考異：注「善曰裋丁管切」：袁本、茶陵本「裋」作「短」。案「短」字是也。

[^52.1.7]: 考異：注「鬻鼎實也」：案「鬻」當作「䰞」，下同。各本皆偽。

[^52.1.8]: 考異：注「道德於此」：何校「德」改「得」，陳同。各本皆誤。

[^52.1.9]: 考異：注「則見蛟龍於其上」：袁本、茶陵本「於」作「據」。案：此尤校改之也。

[^52.1.10]: 考異：貪不可冀無為二母之所笑：何校「貪」上添「毋」字，「為」上去「無」字。案：依漢書校，蓋是也。各本皆傳寫誤。

## 典論論文

> 魏文帝

文人相輕，自古而然。傅毅之於班固，伯仲之間耳，而固小之，與弟超書曰「武仲以能屬文為蘭臺令史，下筆不能自休。」<sub>伯仲，喻兄弟之次也。言勝負在兄弟之間，不甚相踰也。范曄後漢書曰：班超，字仲升，徐令彪之少子也。</sub>

夫人善於自見，而文非一體，鮮能備善。是以各以所長，相輕所短。里語曰「家有弊帚，~~享~~亨之千金[^52.2.1]。」斯不自見之患也。<sub>東觀漢記曰：吳漢入蜀都，縱兵大掠。上詔讓漢曰「城降，孩兒老母口萬數。一旦放兵縱火，聞之可為酸鼻。家有弊帚，享之千金。禹宗室子孫，故嘗更職[^52.2.2]，何忍行此。」杜預左氏傳注曰：亨，通也。亨或為享。</sub>

今之文人，魯國孔融文舉，廣陵陳琳孔璋，山陽王粲仲宣，北海徐幹偉長，陳留阮瑀元瑜，汝南應瑒德璉，東平劉楨公幹，斯七子者，於學無所遺，於辭無所假，咸~~以~~自以騁驥騄於千里[^52.2.3]，仰齊足而並馳。以此相服，亦良難矣。<sub>千里，已見上文。毛萇詩傳曰：田獵齊足尚疾也。</sub>

蓋君子審己以度人，故能免於斯累，<sub>呂氏春秋曰：君子必審諸己，然後任人。楚辭曰：羌內恕己以量人。*王逸曰：量，度也。*</sub>

而作論文。王粲長於辭賦；徐幹時有齊氣，然粲之匹也。<sub>言齊俗文體舒緩，而徐幹亦有斯累。漢書地理志曰：故齊詩曰「子之還兮，遭我乎~~峱~~嶩之間兮[^52.2.4]。」此亦舒緩之體也。</sub>

如粲之初征登樓槐賦征思，幹之玄猿漏卮圓扇橘賦，雖張蔡不過也。然於他文未能稱是。琳瑀之章表書記，今之雋也。應瑒和而不壯。劉楨壯而不密。孔融體氣高妙，有過人者，然不能持論，理不勝詞，<sub>漢書：東方朔枚皋，不~~根~~長持論[^52.2.5]。孔叢子：平原君謂公孫龍曰「公無復與孔子高辯事也，其理勝於辭，公辭勝於理。」</sub>

~~以~~至~~乎~~於雜以嘲戲[^52.2.6]，及其所善，楊班儔也。常人貴遠賤近，向聲背實，又患闇於自見，謂己為賢。夫文，本同而末異。蓋奏議宜雅，書論宜理，銘誄尚實，詩賦欲麗。此四科不同，故能之者偏也；唯通才能備其體。文以氣為主；氣之清濁有體，不可力強而致。譬諸音樂，曲度雖均，節奏同檢；<sub>蒼頡篇曰：檢，法度也。</sub>

至於引氣不齊，巧拙有素，雖在父兄，不能以移子弟。<sub>桓子新論曰：惟人心之所獨曉，父不能以禪子，兄不能以教弟也。</sub>

蓋文章經國之大業，不朽之盛事。年壽有時而盡，榮樂止乎其身。二者必至之常期，未若文章之無窮。是以古之作者，寄身於翰墨，見意於篇籍，不假良史之辭[^52.2.7]，不託飛馳之勢，而聲名自傳於後。故西伯幽而演易，周旦顯而制禮，<sub>司馬遷書曰：西伯拘而演周易。</sub>

不以隱約而弗務，不以康樂而加思。<sub>周易曰：隱約者，觀其不懾懼。</sub>

夫然，則古人賤尺璧而重寸陰，懼乎時之過已。<sub>淮南子曰：聖人不貴尺之璧，而重寸之陰，時難得而易失。孔叢子：孔子曰「不讀易，則不知聖人之心。必不使時過已也。」</sub>

而人多不強力，貧賤則懾於飢寒，富貴則流於逸樂，<sub>鄭玄禮記注曰：懾，恐懼也。賈逵國語注曰：流，放也。</sub>

遂營目前之務，而遺千載之功。日月逝於上[^52.2.8]，體貌衰於下，忽然與萬物遷化，斯志士之大痛也！<sub>古詩曰：奄忽隨物化，榮名以為寶。</sub>

融等已逝，唯幹著論，成一家言。

[^52.2.1]: 考異：享之千金：案「享」當作「亨」。善引左傳注「亨，通也」，而云「亨或為享」，正文是「亨」字甚明。後來以「享」改「亨」，各本皆然，與注不相應，非也。

[^52.2.2]: 考異：注「故嘗更職」：何校「更」下添「吏」字，陳同。今案：范蔚宗書公孫述傳作「嘗更吏職」，但各本皆無，仍未當輒補。

[^52.2.3]: 考異：咸以自騁驥騄於千里：陳云「以自」國志注引作「自以」。案：依文義，「自以」是也。各本皆倒耳。

[^52.2.4]: 考異：注「遭我乎峱之間兮」：袁本「峱」作「嶩」，是也。茶陵本亦誤「峱」。

[^52.2.5]: 考異：注「不根持論」：袁本、茶陵本「根」作「長」。案：此尤校改之也。

[^52.2.6]: 考異：以至乎雜以嘲戲：袁本、茶陵本無上「以」字，「乎」作「於」。案：此所見不同也。魏志王粲傳注引此無「以」字，「乎」作「于」。蓋二本是矣。

[^52.2.7]: 考異：不假良史之辭：袁本云善無「不」字。茶陵本云五臣有「不」字。案：此尤校脩改添之也。初亦同二本，所見皆傳寫脫。

[^52.2.8]: 考異：日月逝於上：茶陵本「逝」作「遊」，云五臣作「逝」。袁本云善作「遊」。案：此尤校改正之也。「遊」字不可通，必傳寫誤也。

## 六代論

<sub>論夏殷周秦漢魏也。</sub>

> 曹元首<sub>魏氏春秋曰：曹冏，字元首，少帝族祖也。是時，天子幼稚，冏冀以此論感悟曹爽，爽不能納，為弘農太守。少帝，齊王芳也。</sub>

昔夏殷周之歷世數十，而秦二世而亡。<sub>紀年曰：凡夏自禹以至于桀，十七王。殷自成湯滅夏以至于受，二十九王。大戴禮曰：殷為天子二十餘世，而周受之。周為天子三十餘世，而秦受之。秦為天子，二世而亡，何？殷周有道而長，秦無道而暴也。</sub>

何則？三代之君與天下共其民，故天下同其憂；秦王獨制其民，故傾危而莫救。夫與人共其樂者，人必憂其憂；與人同其安者，人必拯其危。先王知獨治之不能久也，故與人共治之；<sub>班固漢書贊曰：孝宣帝稱曰「與我共此者，其唯良二千石乎？」</sub>

知獨守之不能固也，故與人共守之。<sub>班固漢書贊曰：昔周盛，則周召相，其治致刑措，衰則五伯扶其弱，與共守之。</sub>

兼親疏而兩用，參同異而並進。是以輕重足以相鎮，親疏足以相衛，并兼路塞，逆節不生。<sub>賈誼過秦曰：秦并兼諸侯山東三十郡。漢書：主父偃說上曰「今以法割削諸侯，則逆節萌起。」</sub>

及其衰也，桓文帥禮；<sub>齊桓、晉文。</sub>

苞茅不貢，齊師伐楚；宋不城周，晉戮其宰。<sub>左氏傳曰：齊侯伐楚，楚子使與師言曰「不虞君之涉吾地，何故？」管仲對曰「爾貢苞茅不入，王祭不共，無以縮酒，寡人是徵。」又曰：晉魏舒合諸侯之大夫于翟泉，將以城成周，宋仲幾不受功，曰「滕薛郳，吾役也，為宋役，亦職也。」士伯怒曰「必以仲幾為戮。」乃執仲幾歸諸京師。</sub>

王綱弛而復張，諸侯傲而復肅。二霸之後，寖以陵遲。<sub>漢書曰：二霸之後，寖以陵遲。</sub>

吳楚憑江，負固方城，雖心希九鼎，而畏迫宗姬，<sub>左氏傳：屈完對齊侯曰「楚國方城以為城，漢水以為池。」又曰：楚子觀兵于周疆，問鼎之大小輕重焉，王孫滿對曰「周德雖衰，天命未改，鼎之輕重，未可問也。」</sub>

姦情散於胸懷，逆謀消於脣吻`亡粉反`，斯豈非信重親戚，任用賢能，枝葉碩茂，本根賴之與？<sub>班固漢書述曰：公族蕃滋，枝葉碩茂。</sub>

自此之後，轉相攻伐。吳并於越，晉分為三，魯滅於楚，鄭兼於韓。<sub>史記曰：越王勾踐自會稽歸，拊循其士民伐吳，大破之，吳王自殺。又曰：魏武侯韓哀侯趙敬侯滅晉後，而三分其地。又曰：楚考烈王伐滅魯。又曰：韓哀侯滅鄭，并其國[^52.3.1]。</sub>

暨乎戰國，諸姬微矣，唯燕衛獨存。然皆弱小，西迫強秦，南畏齊楚，救於滅亡，匪遑相卹。至於王赧`匿簡`，降為庶人，猶枝幹相持，得居虛位。海內無主，~~四~~三十餘年[^52.3.2]。<sub>班固漢書贊曰：暨于王赧，降為庶人，用天年終，號位已絕於天下，尚猶枝葉相持，莫得居其虛位。海內無主，~~四~~三十餘年也。</sub>

秦據勢勝之地，騁譎詐之術，征伐關東，蠶食九國。<sub>班固漢書贊曰：秦據勢勝之地，騁狙詐之兵，蠶食山東，一切取勝。賈誼過秦曰：九國之師遁逃而不敢進。</sub>

至於始皇，乃定天位。<sub>尙書曰：天位艱哉。</sub>

曠日若彼，用力若此，<sub>班固漢書贊曰：至始皇乃并天下。以德若彼，用力如此，其艱難也。</sub>

豈非深根固蔕，不拔之道乎？<sub>老子曰：有國之母，可以長久，是謂深根固蔕，長生久視之道。班固漢書贊曰：所以親親賢賢，褒表功德，深根固本，為不可拔者也。</sub>

易曰「其亡其亡，繫于苞桑。」周德其可謂當之矣。<sub>周易否卦之辭也。鄭玄曰：苞，植也。否世之人，不知聖人有命，咸云其將亡矣，其將亡矣，而聖乃自繫於植桑，不亡也。王弼曰：心存將危，乃得固也。</sub>

秦觀周之弊，將以為以弱見奪，於是廢五等之爵，立郡縣之官，<sub>班固漢書贊曰：秦既稱帝，患周之敗，以為諸侯力爭，四夷交侵，以弱見奪。於是削去五等。史記：李斯奏曰「置諸侯不便。」始皇於是分天下以為三十六郡，置守尉監也。</sub>

棄禮樂之教，任苛刻之政。子弟無尺寸之封，功臣無立錐之土，內無宗子以自毗輔，外無諸侯以為蕃衛。<sub>班固漢書贊曰：秦竊自號~~謂~~為皇帝[^52.3.3]，而子弟為匹夫。內亡骨肉本根之輔，外亡尺土蕃翼之衛。莊子曰：堯舜有天下，子孫無置錐之地。</sub>

仁心不加於親戚，惠澤不流於枝葉，譬猶芟刈股肱，獨任胸腹；浮舟江海，捐棄楫櫂。<sub>法言曰：灝灝之海，濟樓航之力也。航人無楫，如航何？通俗文：櫂，謂楫也。</sub>

觀者為之寒心，而始皇晏然，自以為關中之固，金城千里，子孫帝王萬世之業也。豈不悖哉！<sub>賈誼過秦曰：天下已定，始皇之心，以為關中之固，金城千里，子孫帝王萬世之業也。</sub>

是時，淳于越諫曰「臣聞殷周之王，封子弟功臣，千有餘歲[^52.3.4]。今陛下君有海內，而子弟為匹夫，卒有田常六卿之臣，而無輔弼，何以相救？事不師古而能長久者，非所聞也。」<sub>史記曰：齊簡公立田常監止為左右相。田氏殺監止，簡公出奔。田氏執簡公于徐州，遂殺之。又曰：晉昭公卒，六卿強，公室卑。六卿，謂范氏中行氏智氏，及趙韓魏也。論語糾滑讖曰「陳滅齊，六卿分晉。」尙書曰：事不師古，以克永代，匪說攸聞。</sub>

始皇聽李斯偏說而絀其義。至身死之日，無所寄付，委天下之重於凡夫之手，託廢立之命於姦臣之口，<sub>史記曰：始皇崩，趙高乃與胡亥，丞相李斯陰破去始皇所封書賜公子扶蘇者，而更詐為丞相受始皇遺詔，立子胡亥為太子。更為書賜公子扶蘇死。</sub>

至令趙高之徒，誅鋤宗室。<sub>史記曰：二世尊用趙高，申法令，乃行誅大臣及諸公子。春秋合誠圖曰：誅鋤民害。</sub>

胡亥少習~~剋~~刻薄之教[^52.3.5]，長遵凶父之業，<sub>史記曰：趙高故常教胡亥書，及獄律令法事。史記：太史公曰「商君，其天資刻薄人也。」</sub>

不能改制易法，寵任兄弟，而乃師謨申商，諮謀趙高，自幽深宮，委政讒賊，<sub>史記：李斯上書二世曰：能明申韓之術，而修商君之法，法修術明而天下亂者，未之聞也。應劭漢書注曰：申不害，韓昭侯相。衛公孫鞅，秦孝公相。李奇曰：法皆深刻無恩。史記曰：二世常居禁中，與趙高決事，事無大小，輒決於高。蒼頡篇曰：委，任之也。</sub>

身殘望夷，求為黔首，豈可得哉？<sub>史記曰：二世齋望夷宮，欲祠涇，使使責讓趙高以盜事，高懼，乃陰與其女婿咸陽令閻樂謀易上。樂前，即謂二世曰「足下其自為計。」二世曰「願得妻子為黔首。」閻樂麾其兵進，二世自殺也。</sub>

遂乃郡國離心，衆庶潰叛，<sub>尙書曰：受有億兆夷人，離心離德。左氏傳曰：人逃其上曰潰。</sub>

勝廣唱之於前，劉項斃之於後。<sub>史記曰：吳廣為假王，擊秦。班固漢書贊曰：秦竊自號~~謂~~為皇帝，而子弟為匹夫，吳陳奮其白挺，劉項隨而斃之。</sub>

向使始皇納淳于之策，抑李斯之論，割裂州國，分王子弟，封三代之後，報功臣之勞，~~土~~士有常君[^52.3.6]，民有定主，枝葉相扶，首尾為用，雖使子孫有失道之行，時人無湯武之賢，姦謀未發，而身已屠戮，何區區之陳項，而復得措其手足哉？故漢祖奮三尺之劍，驅烏集之衆，<sub>曾子曰：烏合之衆，初雖相歡，後必相咋也。</sub>

五年之中，而成帝業。<sub>漢書曰：高祖五年斬羽東城，即皇帝位於汜水之陽。</sub>

自開闢以來，其興功立勳，未有若漢祖之易者也。夫伐深根者難為功，摧枯朽者易為力，理勢然也。<sub>班固漢書贊曰：漢無尺土之階，繇一劍之任，五年而成帝業，書傳所未嘗有焉。何則？古代相革皆承聖王之烈，今漢獨收孤秦之斃。鐫金石者難為功，摧枯朽者易為力，其勢然也。</sub>

漢鑒秦之失，封植子弟。及諸呂擅權，圖危劉氏，<sub>漢書：太后崩，上將軍呂祿相國呂產專兵秉政，謀作亂。賈逵國語注曰：權，秉也，秉即柄字也[^52.3.7]。</sub>

而天下所以不~~能~~傾動[^52.3.8]，百姓所以不易心者，徒以諸侯強大，盤石膠固，<sub>漢書：宋昌曰「高帝王子弟，所謂盤石之宗也。」莊子曰：待膠漆而固者，是侵其德者也。范曄後漢書曰：鄭泰曰「以膠固之衆，當解合之勢。」</sub>

東牟朱虛授命於內，齊代吳楚作衛於外故也。<sub>漢書：宋昌曰「諸呂擅權專制，太尉卒以滅之。內有朱虛東牟之親，外畏吳楚齊代之強。」又曰：齊悼惠王肥，高祖六年立。又曰：齊悼惠王子章，高后封為朱虛侯。章弟興居為東牟侯。</sub>

向使高祖踵亡秦之法，<sub>王逸楚辭注曰：踵，繼也。</sub>

忽先王之制，則天下已傳，非劉氏有也。然高祖封建，地過古制，大者跨州兼域，小者連城數十，上下無別，權侔京室，故有吳楚七國之患。<sub>班固漢書贊曰：漢興，懲戒亡秦孤立之敗，於是封王子弟，大者跨州兼郡，小者連城數十，宮室百官，制同京師。</sub>

賈誼曰「諸侯強盛，長亂起姦。夫欲天下之治安，莫若衆建諸侯而少其力。令海內之勢，若身之使臂，臂之使指，則下無背叛之心，上無誅伐之事。」文帝不從。<sub>漢書賈誼上疏之文。</sub>

至於孝景猥用朝錯之計，削黜諸侯。親者怨恨，疏者震恐，吳楚唱謀，五國從風。兆發高祖，釁成文景，由寬之過制，急之不漸故也。<sub>漢書曰：朝錯數言吳過可削，文帝寬，不忍罰。及景帝即位，錯曰「高帝初定天下，諸子弱，故大封同姓。今吳謀作亂逆，削之亦反，不削亦反。」於是方議削吳。吳王恐，因欲發謀舉事。諸侯既新削罰，震恐，多怨錯。及吳先起兵，膠西、膠東、淄川、濟南、楚、趙亦皆反。猥，曲也。</sub>

所謂末大必折，尾大難掉。<sub>左氏傳：楚子問於申無宇曰「國有大城，何如？」對曰「末大必折，尾大不掉，君所知也。」*杜預曰：折，折其本也。*</sub>

尾同於體，猶或不從，況乎非體之尾，其可掉哉？武帝從主父之策，下推恩之命。自是之後，齊分為七，趙分為六，淮南三割，梁代五分，<sub>漢書：主父偃說上曰「今諸侯或連城數十，願陛下令諸侯，得推恩分子弟，以地侯之，彼人人喜得所願，上以德施，實分其國，必稍自銷弱矣。」上從其計。又班固贊曰：武帝施主父之策，下推恩之令，使諸侯得分戶邑以封子弟，不行黜陟而國自析。自是齊分為七，趙分為六，梁分為五，淮南分為三也。</sub>

遂以陵遲，子孫微弱，衣食租稅，不豫政事，<sub>班固漢書贊曰：景帝遭七國之難，抑損諸侯，諸侯唯得衣食租稅，不與政事。</sub>

或以酎金免削，或以無後國除。<sub>漢書曰：列侯坐獻黃金酎祭宗廟，不如法奪爵者百六人。漢儀注：王子為侯，侯歲以戶口酎黃金於漢廟，皇帝臨受獻金助祭。大祀曰飲酎，飲酎受金，小不如斤兩色惡者，王削縣，侯免國。漢書曰：趙哀王福薨，無子，國除。</sub>

至於成帝，王氏擅朝。劉向諫曰「臣聞公族者，國之枝葉。枝葉落，則本根無所庇蔭。方今同姓疏遠，母黨專政，排擯宗室，孤弱公族，非所以保守社稷，安固國嗣也。」<sub>漢書劉向上疏之文。</sub>

其言深切，多所稱引。成帝雖悲傷歎息而不能用。<sub>漢書曰：成帝即位，向數上疏，言得失，陳法戒。書數十上，以助觀覽，補遺闕。上雖不能盡用，然嘉其言，常嗟嘆之。</sub>

至乎哀平，異姓秉權，假周公之事，而為田常之亂。高拱而竊天位，一朝而臣四海，漢宗室王侯，解印釋綬，貢奉社稷，猶懼不得為臣妾，或乃為之符命，頌莽恩德，豈不哀哉！<sub>班固漢書贊曰：至哀平之際，王莽知中外殫微，因母后之權，假伊周之稱，詐謀既成，遂據南面之尊。漢諸侯王厥角稽首，奉上璽韍，唯恐在後，或乃稱美頌德，以求容媚，豈不哀哉！田常篡齊，已見上文。漢書曰：王莽廢漢藩王。廣陵王嘉獻符命，封扶策侯。又曰：郚鄉侯閔以莽篡位，獻神書言莽，得封列侯。郚音吾。</sub>

由斯言之，非宗子獨忠孝於惠文之間，而叛逆於哀平之際也[^52.3.9]，徒以權輕勢弱，不能有定耳。賴光武皇帝挺不世之姿，<sub>杜篤論都賦曰：于時聖帝，兼不世之姿。</sub>

禽王莽於已成，紹漢祀於既絕，斯豈非宗子之力耶？而曾不鑒秦之失策，襲周之舊制，踵亡國之法，而僥倖無疆之期。至於桓靈，奄竪執衡，<sub>范曄後漢書曰：桓帝立，曹騰以定策功，遷大長秋。又曰：靈帝時，大將軍竇武謀誅中官，曹節矯詔誅武等。鄭玄尙書注曰：稱上曰衡。</sub>

朝無死難之臣，外無同憂之國，君孤立於上，臣弄權於下，<sub>班固漢書序曰：漢興，懲戒亡秦孤立之敗。</sub>

本末不能相御，身手不能相使。由是天下鼎沸，姦凶並爭，<sub>張超牋曰：中外雲擾，萬夫鼎沸。</sub>

宗廟焚為灰燼，宮室變為蓁藪。<sub>杜預左氏傳注曰：燼，火餘木也。</sub>

居九州之地，而身無所安處，悲夫！魏太祖武皇帝，躬聖明之資，兼神武之略，<sub>晉灼漢書注曰：資，材量也。</sub>

恥王綱之廢絕，愍漢室之傾覆，龍飛譙沛，鳳翔兗豫，<sub>魏志曰：太祖武皇帝，沛國譙人，為兗州牧。後太祖遷都於許。許屬豫州。東京賦曰：龍飛白水，鳳翔參墟。</sub>

掃除凶逆，剪滅鯨鯢。<sub>左氏傳曰：楚子曰「古者明王伐不敬，取其鯨鯢而封以為大戮。」*杜預曰：鯨鯢，大魚，以喻不義之人也。*</sub>

迎帝西京，定都潁邑。<sub>魏志曰：天子東遷，敗於曹陽，太祖乃遣曹洪將兵，西迎天子還雒。董昭勸太祖都許。漢書：潁川郡有許縣。</sub>

德動天地，義感人神。漢氏奉天，禪位大魏。大魏之興，于今二十有四年矣。觀五代之存亡，而不用其長策；睹前車之傾覆，而不改其轍跡。<sub>晏子曰：諺曰「前車覆，後車戒也。」</sub>

子弟王空虛之地，君有不使之民；宗室竄於閭閻，不聞邦國之政。權均匹夫，勢齊凡庶，內無深根不拔之固，外無盤石宗盟之助，非所以安社稷為萬代之業也。<sub>左氏傳曰：周之宗盟，異姓為後。</sub>

且今之州牧郡守，古之方伯諸侯，皆跨有千里之土，兼軍武之任，或比國數人，或兄弟並據。而宗室子弟，曾無一人間廁其間，與相維持，非所以強榦弱枝，備萬一之慮也。<sub>班固漢書贊曰：徙吏二千石於諸陵，蓋亦強榦弱枝也。</sub>

今之用賢，或超為名都之主，或為偏師之帥。而宗室有文者必限以小縣之宰，有武者必置於百人之上，使夫廉高之士，畢志於衡軛之內，<sub>衡軛，車之衡軛也。言王者之御群臣，猶人之御牛馬，故以衡軛喻焉。畢志其內，未得騁其駿足也。</sub>

才能之人，恥與非類為伍，非所以勸進賢能，褒異宗族之禮也。夫泉竭則流涸，根朽則葉枯。枝繁者蔭根，條落者本孤。故語曰「百足之蟲。至死不僵，扶之者衆也。」<sub>魯連子曰：百足之蟲，至斷不蹶者，持之者衆也。</sub>

此言雖小，可以譬大。<sub>司馬相如諫獵書曰：此言雖小，可以喻大。</sub>

且墉基不可倉卒而成，威名不可一朝而立。<sub>文子曰：人主之有人，猶城之有基，木之有根，根深即本固，基厚即上安也。</sub>

皆為之有漸，建之有素。譬之種樹，久則深固其根本，茂盛其枝葉。若造次徙於山林之中，植於宮闕之下，雖壅之以黑墳，暖之以春日，<sub>尙書曰：厥土惟黑墳。*孔安國曰：色黑而墳起也。*</sub>

猶不救於枯槁，何暇繁育哉？夫樹猶親戚，土猶士民，建置不久，則輕下慢上，平居猶懼其離叛，危急將如之何？是以聖王安而不逸[^52.3.10]，以慮危也；存而設備，以懼亡也。故疾風卒至，而無摧拔之憂；天下有變，而無傾危之患矣。

[^52.3.1]: 考異：注「韓哀滅鄭并其國」：案「哀」下當有「侯」字。各本皆脫。所引鄭世家文也。

[^52.3.2]: 考異：四十餘年：何校「四」改「三」，注同。魏志注作「四」，陳云「四」當作「三」。案：魏志注在武文世王公傳下，蓋誤耳。善引漢書諸侯王表為注，彼文作「三」。師古曰「三十五年」。今此各本并依正文改之，更誤。何、陳所校是也。

[^52.3.3]: 考異：注「秦竊自號謂皇帝」：何校「謂」改「為」，後所引同，是也。各本皆誤。

[^52.3.4]: 考異：千有餘歲：何校「歲」改「城」，陳同。魏志注作「城」。今案「城」字誤也。元首此文出於史記秦始皇本紀，彼作「歲」，可證。又，孝文本紀「古者殷、周有國，治安皆千餘歲」，漢書作「皆且千歲」，然則當時語自如此矣。魏志注必不知者所改，何、陳誤據之也。袁、茶陵二本校語云善作「歲」，五臣作「人」。五臣正謂「歲」字不安，與改魏志注者字有異而意相同，皆非。

[^52.3.5]: 考異：胡亥少習克薄之教：袁本云善作「克」。茶陵本云五臣作「刻」。案：各本所見皆傳寫誤也。善注引商君傳，自作「刻」，不作「克」。魏志注亦是「刻」字。

[^52.3.6]: 考異：土有常君：袁本、茶陵本「土」作「士」，是也。魏志注亦是「士」字。

[^52.3.7]: 考異：注「權秉即柄字也」：陳云「秉」下脫「也秉」二字，是也。各本皆脫。

[^52.3.8]: 考異：而天下所以不能傾動：何校去「能」字。魏志注無。袁本云善有「能」。茶陵本云五臣無。案：此疑各本所見傳寫衍也。

[^52.3.9]: 考異：而叛逆於哀平之際也：茶陵本云五臣作「叛」。袁本云善作「畔」。案：此所見不同也。魏志注亦是「叛」字，下文「平居猶懼其離叛」。各本皆不作「畔」，似此未必善與五臣有異。

[^52.3.10]: 考異：是聖王安而不逸：袁本、茶陵本「是」下有「以」字，云善本無。案：此疑各本所見傳寫脫也，魏志注有。

## 博弈論

<sub>系本曰：烏曹作博。許慎說文曰：博，局戲也。六箸十二棋也。楊雄方言曰：圍棋，自關而東，齊魯之間謂之弈。</sub>

> 韋弘嗣<sub>吳志曰：韋曜，字弘嗣，吳郡人。為太子中庶子。時蔡穎亦在東宮，性好博弈，太子和以為無益，令曜論之。後為中書僕射。孫皓誅之。*裴松之曰：曜本名昭，史為晉諱改之也。*</sub>

蓋君子恥當年而功不立，疾沒世而名不稱，<sub>論語：子曰「君子疾沒世而名不稱焉。」</sub>

故曰「學如不及，猶恐失之」。<sub>論語孔子之辭。</sub>

是以古之志士，悼年齒之流邁，而懼名稱之不建也。勉精厲操，晨興夜寐，不遑寧息。經之以歲月，累之以日力。若寗越之勤，董生之篤，漸漬德義之淵，棲遲道藝之域。<sub>呂氏春秋曰：寗越，中牟之鄙人也。苦耕稼之勞，謂其友曰「何為而可以免此苦耕也？」其友曰「莫如學。學三十歲則可達矣。」寗越曰「請以十五歲。人將休，吾將不休；人將臥，吾將不敢臥。」十五歲而周威王師之。漢書曰：董仲舒修春秋，三年不窺園圃，其精如此。</sub>

且以西伯之聖，姬公之才，猶有日昃待旦之勞，<sub>尙書：周公曰「文王自朝至於日中昃，不遑暇食用，咸和萬民。」孟子曰：周公思兼三王，其有不合者，仰而思之，夜以繼日，幸而得之，坐以待旦。</sub>

故能隆興周道，垂名億載。況在臣庶，而可以已乎？歷觀古今功名之士，皆有積累殊異之跡，勞神苦體，契闊勤思，平居不惰其業，窮困不易其素。是以卜式立志於耕牧，而黃霸受道於囹圄，終有榮顯之福，以成不朽之名。<sub>漢書曰：卜式，河南人。以田畜為事，入山牧羊，十餘年，羊致千餘頭。又曰：黃霸，字次公，淮陽人，遷丞相長史。宣帝欲褒先帝，夏侯勝曰「武帝不宜為立廟樂。」勝坐非議詔書，霸坐阿縱勝不舉劾，皆下獄。勝霸既久繫，霸欲從勝受經，勝辭以罪死，霸曰「朝聞道，夕死可矣。」勝賢其言，遂授之。繫更再冬，講論不怠。</sub>

故山甫勤於夙夜，而吳漢不離公門，豈有遊惰哉？<sub>毛詩曰：肅肅王命，仲山甫將之，夙夜匪懈，以事一人。東觀漢記曰：吳漢，字子顏，南陽人。鄧禹及諸將多~~漢~~薦舉者[^52.4.1]，再三召見。其後勤勤不離公門。上亦以其南陽人，漸親之。</sub>

今世之人，多不務經術，好翫博弈，廢事棄業，忘寢與食，窮日盡明，繼以脂燭。當其臨局交爭，雌雄未決，專精銳意，神迷體倦，人事曠而不脩，賓旅闕而不接，雖有太牢之饌，韶夏之樂，不暇存也。至或賭及衣物，徙棋易行，<sub>埤蒼：賭，䞈也。賭，丁古切。䞈，記被切。</sub>

廉恥之意弛，而忿戾之色發。然其所志不出一枰之上，所務不過方罫`古買`之間；<sub>方言曰：投博謂之枰；皮兵切。桓譚新論曰：俗有圍棋，或言是兵法之類也。及為之上者，張置疏遠，多得道而為勝；中者，務相絕遮要，以爭便利；下者，守邊趍作罫，自生於小地，猶薛公之言黥布反也。上計取吳楚，廣道者也；中計塞~~城~~成皋[^52.4.2]，遮要爭利者也；下計據長沙以臨越，此守邊隅趍作罫者也。更始帝將相不能防衛，而令罫中死棋皆生。</sub>

勝敵無封爵之賞，獲地無兼土之實。技非六藝，用非經國。立身者不階其術，徵選者不由其道。<sub>廣雅曰：階，因也。</sub>

求之於戰陣[^52.4.3]，則非孫吳之倫也；<sub>劉向圍棋賦曰：略觀圍棋，法於用兵，怯者無功，貪者先亡。漢書曰：孫子兵法八十二篇。吳起三十八篇。</sub>

考之於道藝，則非孔氏之門也；以變詐為務，則非忠信之事也；以劫殺為名，則非仁者之意也。<sub>尹文子曰：以智力求者喻如弈。弈，進退取與，攻劫殺舍，在我者也。</sub>

而空妨日廢業，終無補益。是何異設木而擊之，置石而投之哉！且君子之居室也，勤身以致養；其在朝也，竭命以納忠；臨事且猶旰食，而何暇博弈之足躭？<sub>左氏傳：伍奢曰「楚君大夫其旰食乎？」班固漢書述曰：媚茲一人，日旰忘食。</sub>

夫然，故孝友之行立，貞純之名章也。方今大吳受命，海內未平，聖朝乾乾，務在得人；<sub>周易曰：君子終日乾乾。班固公孫弘贊曰：漢之得人，於茲為盛。</sub>

勇略之士，則受熊虎之任；儒雅之徒，則處龍鳳之署。<sub>熊虎猛捷，故以譬武。龍鳳五彩，故以喻文。尙書曰：如虎如貔，如熊如羆，于商郊。蘇武答李陵書曰：其於學人，皆如鳳如龍。</sub>

百行兼苞，文武並騖。<sub>孝經鉤命決曰：引興摘暴，~~一~~學字管百行[^52.4.4]。</sub>

博選良才，旌簡髦俊。<sub>賈逵國語注曰：旌，表也。</sub>

設程試之科，垂金爵之賞。<sub>說文曰：程，品也，廣雅曰：科，條也。</sub>

誠千載之嘉會，百世之良遇也。<sub>桓子新論曰：夫聖人乃千載一出。周易曰：亨者，嘉之會也。</sub>

當世之士，宜勉思至道，愛功惜力，以佐明時。<sub>廣雅曰：惜，愛也。</sub>

使名書史籍，勳在盟府。<sub>左氏傳：宮之奇曰「虢叔為文王卿士，勳在王室，藏於盟府。」</sub>

乃君子之務，當今之先急也。夫一木之枰，孰與方國之封；枯棋三百，孰與萬人之將。<sub>邯鄲淳藝經曰：棋局，縱橫各十七道，合二百八十九道。白黑棋子，各一百五十枚。</sub>

袞龍之服，金石之樂，足以兼棋局而貿博弈矣。<sub>周禮曰：三公自袞冕而下。*鄭玄曰：袞龍，九章衣也。*東都賦曰：修袞龍之法服。左氏傳曰：晉侯以樂之半賜魏絳，始有金石之樂。廣雅曰：貿，易~~之~~也[^52.4.5]。</sub>

假令世士，移博弈之力用之於詩書，是有顏閔之志也；用之於智計，是有良平之思也；用之於資貨，是有猗頓之富也；<sub>猗頓，已見賈誼過秦論。</sub>

用之於射御，是有將帥之備也。如此，則功名立而鄙賤遠矣。

[^52.4.1]: 考異：注「多漢舉者」：袁本、茶陵本「漢」作「薦」，是也。

[^52.4.2]: 考異：注「中計塞城皋」：案「城」當作「成」。各本皆誤。

[^52.4.3]: 考異：求之於戰陣：袁本云善無「於」字。茶陵本云五臣有。案：此尤校添之也。吳志有「於」字。二本所見，蓋傳寫脫。

[^52.4.4]: 考異：注「一字管百行」：袁本、茶陵本「一」字作「學」，是也。

[^52.4.5]: 考異：注「貿易之也」：案「之」字不當有。各本皆衍。

文選卷第五十二

賜進士出身通奉大夫江南蘇松常鎮太等處承宣布政使司布政使胡克家重校刊
