畋獵中
上林賦
主条目：上林賦
　　司馬長卿　　郭璞注

　　亡是公听然而笑〈善曰：說文曰：听，笑貌也，牛隱切。〉曰：「楚則失矣[1]，而齊亦未爲得也。夫使諸侯納貢者，非爲財幣，所以述職也[2]；〈郭璞曰：諸侯朝於天子曰述職。善曰：尙書大傳曰：古者諸侯之於天子，五年一朝見，述其職。述職者，述其所職也。〉封疆畫界者，非爲守禦，所以禁淫也。〈郭璞曰：天下有道，守在四夷。立境界者，欲以杜絕淫放耳。善曰：小雅曰：淫，過也。〉今齊列爲東藩，而外私肅慎，〈郭璞曰：私與通也。〉捐國踰限，越海而田，其於義固未可也。且二君之論，不務明君臣之義[3]，正諸侯之禮，徒事爭於游戲之樂，苑囿之大，欲以奢侈相勝，荒淫相越，此不可以揚名發譽，而適足以𦥕君自損也[4]。晉灼曰：𦥕，古貶字也．善曰：鄧析子曰：因勢而發譽。毛萇詩傳曰：秖，適也。

　　「且夫齊楚之事又烏足道乎？君未覩夫巨麗也，獨不聞天子之上林乎？左蒼梧，右西極。〈文穎曰：蒼梧郡屬交州，在長安東南，故言左。爾雅曰：至于豳國，爲西極，在長安西，故言右也。〉丹水更其南，〈應劭曰：丹水出上洛冢領山，東南至析縣入汋水。更，公衡切。〉紫淵徑其北。〈文穎曰：河南穀羅縣[5]有紫澤，在縣北[6]，於長安爲在北也。〉終始灞滻，出入涇渭。〈張揖曰：灞、滻二水終始盡於苑中，不復出也。涇、渭二水從苑外來，又出苑去也。〉酆鎬潦潏，紆餘委蛇，經營乎其內。〈張揖曰：酆水出鄠縣南山酆谷，北入渭。鎬在昆明池北。善曰：潦，即澇水也。說文曰：澇水出鄠縣，北入渭。潏水出杜陵，今名沇水[7]，自南山黃子陂[8]西北流經至昆明池[9]入渭。郭璞曰：經營其內，周旋苑中也[10]。〉蕩蕩乎八川分流，相背而異態。〈郭璞曰：變態不同也。善曰：潘岳關中記曰：涇、渭、灞、滻、酆、鄗、潦、潏，凡八川。〉東西南北，馳騖往來。〈郭璞曰：言更相錯涉也。來，盧代切。〉出乎椒丘之闕，〈服虔曰：丘名也。兩山俱起，象雙闕者也。善曰：楚辭曰[11]：馳椒丘兮焉且。且，止也，音昌呂切[12]。〉行乎洲淤之浦。〈張揖曰：淤，漫也。浦，水崖也。淤，於庶切。善曰：方言曰：水中可居者曰洲。三輔謂之淤也。〉經乎桂林之中，〈張揖曰：桂林，林名也。南海經曰：桂林八樹在番禺東也。〉過乎泱漭之壄。〈張揖曰：山海經所謂大荒之野。如淳曰：大貌也。泱，烏朗切。〉汩乎混流，順阿而下，〈蘇林曰：楊雄方言曰：汩，逕疾也。汩，于筆切。郭璞曰：混，并也。阿，大陵也。〉赴隘陿之口。〈郭璞曰：夾岸間爲陿。隘，於懈切。陿，音狹。〉觸穹石，激堆埼，〈張揖曰：穹石，大石也。埼，曲岸頭也。郭璞曰：堆，沙堆也，丁回切。埼，巨依切。〉沸乎暴怒，〈郭璞曰：沸，水聲也，音拂。〉洶涌彭湃。〈司馬彪曰：洶涌，跳起也。彭湃，波相戾也。洶，許勇切。湃，蒲拜切。〉滭弗宓汩，〈蘇林曰：滭，音畢。宓，音密。司馬彪曰：畢弗[13]，盛貌也。宓汩，去疾也。汩，于筆切。〉偪側泌瀄。〈郭璞曰：泌瀄，音筆櫛。司馬彪曰：偪側，相迫也。泌瀄，相揳也。偪字與逼同。揳，先結切。〉橫流逆折，轉騰潎洌。〈司馬彪曰：逆折，旋回也，孟康曰：轉騰，相過也。潎洌，相撇也。潎，匹列切。洌，音列。〉滂濞沆溉，〈司馬彪曰：滂濞，水聲也。沆溉，徐流也。郭璞曰：滂，音匹亨切。濞，匹祕切。溉，胡慨切。韋昭曰：沆，胡郎切。〉穹隆雲橈，〈郭璞曰：𡾩起回窊也。善曰：雲橈，如雲屈橈也。橈，女教切。〉宛潬膠盭。〈司馬彪曰：宛潬，展轉也。膠盭，邪屈也。宛，音婉。潬，音善。盭，古戾字。〉踰波趨浥，涖涖下瀨。〈司馬彪曰：踰波，後波凌前波也。趍浥，輸於淵也。涖涖，水聲也。浥，於俠切。涖，音利。〉批巖衝擁，奔揚滯沛。〈司馬彪曰：擁，曲隈也。善曰：說文曰：批，擊也。滯沛，奔揚之貌也。滯，直制切。沛，蒲蓋切。〉臨坻注壑，瀺灂霣墜。〈鄧展曰：坻，水中山也。坻，音遲。善曰：字林曰：瀺灂，小水聲也。霣，即隕字也。墜，直類切。〉沈沈隱隱，砰磅訇礚。〈善曰：沈沈，深貌也。隱隱，盛貌也。司馬彪曰：砰磅訇礚，皆水聲也。砰，普冰切。磅，普萌切。〉潏潏淈淈，湁潗鼎沸。〈善曰：說文曰：潏，水湧出也。淈，水出貌[14]。周成雜字曰：湁潗，水沸貌也。淈，音骨。湁，勑立切。潗，子入切。〉馳波跳沫，汩濦漂疾[15]，〈司馬彪曰：汩濦，水聲也。韋昭曰：濦，許及切。善曰：汩，于筆切。漂，匹姚切。〉悠遠長懷。〈郭璞曰：懷亦歸，變文耳。〉寂漻無聲，肆乎永歸。〈善曰：說文曰：漻，清深也[16]。漻，音聊。杜預左氏傳注曰：肆，放也。言水奔放而長歸於淵海也。〉然後灝溔潢漾，〈郭璞曰：皆水無涯際貌也。灝，音皓。溔，弋少切。潢，胡廣切。漾，弋丈切。〉安翔徐回。〈郭璞曰：言運轉也。〉翯乎滈滈，〈郭璞曰：水白光貌也。翯，胡角切。滈，音鎬。〉東注太湖，〈郭璞曰：太湖在吳縣，尙書所謂震澤也。〉衍溢陂池。〈郭璞曰：其形狀而出也[17]。陂池，江旁小水。〉於是乎蛟龍赤螭，〈文穎曰：龍子爲螭。張揖曰：赤螭，雌龍也。〉䱎䲛漸離。〈李奇曰：周洛曰鮪，蜀曰䱎䲛，出鞏山穴中。司馬彪曰：漸離，魚名也。張揖曰：其形狀未聞[18]。䱎，音亘。䲛，音懵。〉鰅鰫鰬魠，〈郭璞曰：鰅，魚有文彩。鰫，似鰱而黑。鰬，似鱓。魠，鱤，一名黃曰頰[19]。鰅，音顒。鰫，嘗容切。鰬，音乾。魠，音托。鱓，音善。鱤，音感。〉禺禺魼鰨。〈郭璞曰：禺禺魚，皮有毛，黃地黑文。魼，比目魚，狀似牛脾，細鱗紫色，兩相合得乃行[20]。鰨，鯢魚也，似鮎，有四足，聲如嬰兒。禺，音顒。魼，音榻。鰨，奴榻切。〉揵鰭掉尾，振鱗奮翼，〈郭璞曰：揵，舉也。鰭，背上鬣也。善曰：高唐賦曰：振鱗奮翼。揵，巨言切。掉，徒釣切。〉潛處乎深巖。〈郭璞曰：隱岸坻也[21]。〉魚鼈讙聲，萬物衆夥。〈善曰：小雅曰：夥，多也。〉明月珠子，的皪江靡，〈應劭曰：靡，邊也。明月珠子，生於江中，其光耀乃照於江邊也。張揖曰：靡，厓也。善曰：說文曰：玓瓅，明珠光也。玓瓅與的皪音義同。〉蜀石黃碝，水玉磊砢。〈張揖曰：蜀石，石次玉者也。郭璞曰：碝，碝石，黃色。水玉，水精也。磊砢，魁礨貌也。善曰：山海經曰：常庭之山[22]其上多水玉。碝，如兗切。砢，洛可切。〉磷磷爛爛，采色澔汗，〈郭璞曰：皆玉石符采映耀也。磷，音吝。澔，音皓。〉藂積乎其中。鴻鷫鵠鴇，鴐鵝屬玉。〈張揖曰：鴻，大鴈也。郭璞曰：鷫，鷫鷞也。屬玉，似鴨而大，長頸赤目，紫紺色者。〉交精旋目，〈郭璞曰：交精，似鳧而腳高，有毛冠，辟火災。司馬彪曰：旋目，鳥名也。〉煩鶩庸渠。〈郭璞曰：煩鶩，鴨屬也。庸渠，似鳧，灰色而雞腳，一名章渠。鶩，音木。〉箴疵鵁盧，〈張揖曰：箴疵，似魚虎而倉黑色。鵁，鴢頭鳥。郭璞曰：盧，鸕鷀也。箴，音鍼。疵，音資。鷀，音慈也。〉羣浮乎其上。汎淫泛濫，隨風澹淡。〈郭璞曰：皆鳥任風波自縱漂貌也。汎，音馮。泛，敷劍切。〉與波搖蕩，奄薄水渚。〈張揖曰：奄，覆也。郭璞曰：薄，猶集也。〉唼𠴬菁藻，咀嚼菱藕。〈郭璞曰：菁，水草也。善曰：通俗文曰：水鳥食謂之啑，與唼同，所甲切。𠴬，丈甲切。咀，才汝切。嚼，才削切。〉

　　「於是乎崇山矗矗，巃嵸崔巍。〈郭璞曰：皆高峻貌也。巃，力孔切。嵸，音揔。〉深林巨木，嶄巖嵾嵳。〈郭璞曰：皆峯嶺之貌也。嶄，仕銜切。嵾，楚林切。嵳，楚宜切。〉九嵕嶻嶭，南山峩峩。〈郭璞曰：嶻嶭，高峻貌也。善曰：九嵕、南山，已見西都賦。嶻，音截。嶭，音齧。峩，音娥。〉巖陁甗錡，摧崣崛崎[23]。〈司馬彪曰：陁，靡也。甗，甑也。錡，欹也。上大下小，有似欹甑也。張揖曰：摧崣，高貌也。崛崎，斗絕也。摧，作罪切。崣，卒鄙切。郭璞曰：崛，音掘。崎，音錡。〉振溪通谷，蹇產溝瀆。〈張揖曰：振，拔也[24]。水注川曰谿，注谿曰谷。蹇產，詰曲也。郭璞曰：自溪及瀆，皆水相通注也。善曰：言山石收歛溪水而不分泄。〉谽呀豁閕，阜陵別隝。〈司馬彪曰：谽呀，大貌。豁閕，空虛也。郭璞曰：隝，水中山也。谽，呼含切。呀，呼加切。閕，呵下切。隝，音擣。〉崴磈㟪廆，丘虛堀礨。〈郭璞曰：皆其形勢也。崴，於鬼切。磈，魚鬼切。㟪，惡罪切。廆，胡罪切。虛，音袪。堀，音窟。礨，音磊。〉隱轔鬱㠥，登降施靡，〈郭璞曰：隱轔鬱壘[25]，堆壟不平貌。轔，洛盡切。㠥，音壘。施，式氏切。〉陂池貏豸。〈郭璞曰：陂池，旁頹貌也。陂，音皮。貏，音被。豸，直爾切。善曰：貏豸，漸平貌。〉沇溶淫鬻，〈張揖曰：水流谿谷之間也。沇，以水切。溶，音容。淫，以舟切。鬻，音育。〉散渙夷陸。〈司馬彪曰：布平地也。〉亭皐千里，靡不被築。〈服虔曰：皐，澤也。隄上十里一亭。郭璞曰：皆築地令平也。被，皮義切。〉揜以綠蕙，被以江蘺。〈張揖曰：掩，覆也。綠，王芻也。蕙，薰草也。郭璞山海經曰[26]：蕙，香草，蘭屬也。〉糅以蘪蕪，雜以留夷。〈張揖曰：留夷，新夷也。善曰：王逸楚辭注曰：留夷，香草。〉布結縷，〈郭璞曰：結縷，蔓生，如縷相結。〉攢戾莎，〈司馬彪曰：戾莎，莎名也。〉揭車衡蘭，〈應劭曰：揭車，一名䒗輿，香草也。揭，去竭切。䒗，巨乞切。〉槀本射干。〈郭璞曰：槀本，槀茇也。方末切。司馬彪曰：射干，香草也。射，弋舍切。〉茈薑蘘荷，〈張揖曰：茈薑，子薑也。茈，音紫。蘘，人羊切。〉葴持若蓀。〈如淳曰：箴，音鍼。韋昭曰：持，音懲。張揖曰：箴持，闕。若，杜若。郭璞曰：蓀，香草也。〉鮮支黃礫，〈司馬彪曰：鮮支，支子也。張揖曰：皆香草也。〉蔣苧青薠[27]。〈張揖曰：蔣，菰也。苧，三稜也。郭璞曰：苧，音杼。〉布濩閎澤，延曼太原。〈郭璞曰：布濩，猶布露也。善曰：閎，大也。濩，音護。延，弋戰切。〉離靡廣衍。〈善曰：離靡，離而邪靡，不絕之貌也。孟康甘泉賦注曰：衍，无厓岸也。離，力爾切。〉應風披靡。吐芳揚烈，〈善曰：烈，酷烈，香氣盛也。披，丕蟻切。〉郁郁菲菲。衆香發越，〈郭璞曰：香氣射散也。菲，音妃。〉肸蠁布寫，䁆薆咇茀。〈司馬彪曰：肸，過也。芬芳之過，若蠁之布寫也。郭璞曰：香氣盛馝馞也。善曰：說文曰：肸，蠁布也。馝馞、咇茀，音義同。說文曰：馣馤[28]，香氣奄藹也。馣與䁆，馤與薆，音義同。䁆，音奄。咇，步必切。茀，音勃。〉

　　「於是乎周覽泛觀，縝紛軋芴，〈孟康曰：縝紛，衆盛也。軋芴，緻密也。縝，丑人切。芴，音勿。〉芒芒恍忽。〈郭璞曰：言眼亂也。芒，莫朗切。〉視之無端，察之無涯。日出東沼，入乎西陂。〈張揖云：日朝出苑之東池，暮入於苑西陂中。善曰：漢宮殿簿曰：長安有西陂池、東陂池。〉其南則隆冬生長，涌水躍波。〈張揖曰：其苑南陽煖，則盛冬十月，草木生長也。郭璞曰：躍波，言不凍也。善曰：孫卿子曰：松柏經隆冬而不彫。〉其獸則㺎旄貘犛，沈牛麈麋。〈郭璞曰：㺎，似牛，領有肉堆也。音容。張揖曰：旄，旄牛也，其狀如牛而四節毛。貘，白豹。犛牛，黑色，出西南徼外。沈牛，水牛也，能沈沒水中。麈，似鹿而大。善曰：南越志曰：潛牛，形角似水牛，一名沈牛也。〉赤首圜題，窮奇象犀。〈張揖曰：題，頟也。窮奇，狀如牛而蝟毛，其音如噑狗，食人者也。〉其北則盛夏含凍裂地，涉冰揭河。〈司馬彪曰：揭，舉衣也。善曰：尸子曰：寒凝冰裂地。〉其獸則麒麟角端，騊駼橐駝。〈郭璞曰：麒，似麟而無角。角端，似貊，角在鼻上，中作弓。韋昭曰：背上有肉似橐，故曰橐駝也。〉蛩蛩驒騱，駃騠驢驘。郭璞曰：驒騱，駏驉類也。駃騠，生三日而超其母。驒，音㒹。騱，音奚。駃，音玦。騠，音提。騾、驘同[29]。

　　「於是乎離宮別館，彌山跨谷。〈善曰：鄭玄周禮注曰：彌，徧也。〉高廊四注，重坐曲閣。〈司馬彪曰：廊廡上級下級皆可坐，故曰重坐。曲閣，閣道委曲也。〉華榱璧璫，輦道纚屬。〈韋昭曰：裁金爲璧，以當榱頭也。如淳曰：輦道，閣道也。司馬彪曰：纚屬，連屬也。張揖曰：纚，力爾切。屬，之欲切。〉步櫩周流，長途中宿。〈善曰：步櫩，步廊也。周流，周徧流行也。楚辭曰：曲屋步櫩。郭璞曰：中途，樓閣間陛道[30]。司馬彪曰：中宿，乃至其上。〉夷嵕築堂，累臺增成。〈如淳曰：嵕，山也。張揖曰：平此山以作堂者也。重累而成之，故曰增成。嵕，子公切。〉巖窔洞房。〈郭璞曰：言於巖窔底爲室，潛通臺上也。善曰：窔，一吊切。〉頫杳眇而無見，仰「攀」篆形橑而捫天。〈善曰：聲類曰：頫，古文俯字。說文曰：頫，低頭也。楚辭曰：遂倐忽而捫天。晉灼曰：「攀」篆形，古攀字也。捫，摸也。橑，音老。捫，音門。〉奔星更於閨闥，宛虹扡於楯軒。〈善曰：奔，流星也，行疾，故曰奔。如淳曰：宛虹，屈曲之虹也。應劭曰：楯，欄檻也。司馬彪曰：軒，楯下版也。更，工衡切。〉青龍蚴蟉於東葙[31]，〈郭璞曰：蚴蟉，龍行貌也。善曰：孫炎爾雅注曰：葙，夾室前堂也。蚴，一糾切。蟉，力紏切。〉象輿婉僤於西清。〈張揖曰：山出象輿，瑞應車也。西清者，葙中清淨處也。善曰：婉僤，動貌也。僤，音善。〉靈圄燕於閒館，〈張揖曰：靈圄，衆仙之號也。楚辭曰：坐靈圄而來謁，閒，讀曰閑。〉偓佺之倫暴於南榮。〈郭璞曰：偓佺，仙人也。暴，謂偃臥日中也。榮，屋南檐也。〉醴泉涌於清室，通川過於中庭。〈郭璞曰：醴泉，瑞水也。善曰：言醴泉於室中涌出，而通流爲川，而過中庭。〉盤石振崖[32]，〈李奇曰：振，整也。以石整頓池水之涯也。振，之刃切。〉嶔巖倚傾，〈郭璞曰：嶔巖，欹貌也。嶔，口銜切。倚，於綺切。〉嵯峨㠎嶫，刻削崢嶸。〈郭璞曰：言自然若彫刻也。司馬彪曰：崢嶸，深貌也。善曰：㠎，音捷。嶫，音業。〉玫瑰碧琳，珊瑚叢生。〈善曰：並已見上文。〉瑉玉旁唐，玢豳文鱗。〈郭璞曰：旁唐，言磐礡也。玢豳，文理貌也，音紛彬。善曰：宋玉笛賦曰：其處磅磄千仞[33]。〉赤瑕駮犖，雜臿其間，〈張揖曰：赤瑕，赤玉也。郭璞曰：言雜廁崖石中。駮犖，采點也。犖，洛角切。〉晁采琬琰，和氏出焉。〈司馬彪曰：晁采，玉名。善曰：晁，古朝字。尙書曰：弘璧琬琰在西序。〉

　　「於是乎盧橘夏熟[34]，〈應劭曰：伊尹書曰：箕山之東，青鳥之所，有盧橘夏熟。晉灼曰：此雖賦上林，博引異方珍奇，不係於一也。盧，黑也。〉黃甘橙楱。〈郭璞曰：黃甘，橘屬而味精。楱，亦橘之類也。音湊。張揖曰：楱，小橘也，出武陵。善曰：說文曰：橙，橘屬也。〉枇杷橪柿，楟柰厚朴[35]。〈張揖曰：枇杷，似斛樹，長葉，子如杏。亭，山梨也。厚朴，藥名也。郭璞曰：橪，橪支木也。橪，音煙。朴，步角切。〉梬棗楊梅，〈張揖曰：楊梅，其實似縠子[36]而有核，其味酸，出江南也。〉櫻桃蒲陶。〈善曰：櫻桃，蒲陶，見南都賦。〉隱夫薁棣，〈張揖曰：隱夫，未詳。薁，山李也。郭璞曰：棣，實似櫻桃也。薁，於六切。棣，徒計切。〉答遝離支。〈張揖曰：答遝，似李，出蜀。晉灼曰：離支，大如雞子，皮麄，剝去皮，肌如雞子中黃，味甘多酢少。遝，音沓。離，力智切。〉羅乎後宮，列乎北園。䝯丘陵，下平原。〈司馬彪曰：䝯，延也，羊氏切。〉揚翠葉，扤紫莖。〈張揖曰：扤，搖也，音兀。〉發紅華，垂朱榮。煌煌扈扈，照曜鉅野。〈郭璞曰：言其光采之盛也。煌，音皇。〉沙棠櫟櫧，〈張揖曰：沙棠，狀如棠，黃華赤實，其味如李，無核，呂氏春秋曰：果之美者，沙棠之實。櫧，似柃，葉冬不落。應劭曰：櫟，採木也[37]。櫧，音諸，柃，音零。採，音采。〉華楓枰櫨。〈張揖曰：華，皮可以爲索。楓，攝也，脂可以爲香。郭璞曰：枰，平仲木也。櫨，已見南都賦。華，胡化切。〉留落胥邪，仁頻并閭。〈郭璞曰：留，未詳。落，檴也。中作器。胥邪，似并閭，皮可作索。孟康曰：仁頻，椶也。善曰：仙藥錄曰：檳榔，一名椶，然仁頻即檳榔也。胥邪、并閭，已見南都賦。檴，音鑊。〉欃檀木蘭，〈孟康曰：欃檀，檀別名也。欃，音讒。〉豫章女貞。〈張揖曰：女貞木，葉冬不落。〉長千仞，大連抱。〈司馬彪曰：七尺曰仞。〉夸條直暢，實葉葰楙。〈郭璞曰：夸，張布也。司馬彪曰：葰，大也。葰，音峻。〉攢立叢倚，連卷欐佹。〈司馬彪曰：欐佹，支重累也。倚，於綺切。卷，巨專切。欐，力爾切。佹，音詭。善曰：蒼頡篇曰：攢，聚也。〉崔錯癹骪，〈郭璞曰：崔錯，交雜。癹骪，蟠戾也[38]。崔，干賄切。癹，步葛切。骪，古委字。〉坑衡閜砢。〈郭璞曰：坑衡，徑直貌。閜砢，相扶持也[39]。坑，口庚切。閜，烏可切。砢，來可切。〉垂條扶疏，落英幡纚。〈善曰：說文曰：扶疏，四布也。呂氏春秋曰：樹肥無使扶疏。英，謂華也[40]。張揖曰：幡纚，飛揚貌也。纚，山爾切。〉紛溶箾蔘，猗狔從風。〈郭璞曰：紛溶箾蔘，支竦擢也。張揖曰：猗狔，猶阿那也。溶，音容。箾，音蕭。蔘，音森。猗，憶靡切。狔，女爾切。〉藰莅芔歙，〈司馬彪曰：衆聲貌也。藰，音劉。莅，音利，芔，古卉字。歙，音翕。〉蓋象金石之聲，管籥之音。〈善曰：金石、管，已見上文。籥，已見南都賦。〉偨池茈虒，旋還乎後宮。〈張揖曰：偨池，參差也。茈虒，不齊也。如淳曰：茈，音此。虒，音豸。郭璞曰：還，繞也。偨，音差。〉雜襲絫輯，〈郭璞曰：相重被也。善曰：絫，古累字。輯與集同。〉被山緣谷，循阪下隰，視之無端，究之無窮。

　　「於是乎玄猨素雌，蜼玃飛𧕫[41]，張揖曰：蜼，似母猴，卬鼻而長尾。玃，似獮猴而大。飛𧕫，鼠也[42]，其狀如兔而鼠首，以其髯飛。郭璞曰：蠝，鼯鼠也，毛紫赤色，飛且生，一名飛生。蜼，音遺。蠝，音誄。善曰：玄猨，言猨之雄者玄色也。素雌，猨之雌者素色也。玃，音钁。蛭蜩蠼猱，〈司馬彪曰：山海經曰：不咸之山，飛蛭四翼。蜩，蟬也。玃猱，獮猴也。郭璞曰：蛭蜩，未聞。如淳曰：蛭，音質。猱，奴刀切。〉獑胡豰蛫，〈張揖曰：獑胡，似獮猴，頭上有髦，要以後黑。郭璞曰：豰，似鼬而大，要以後黃，一名黃要，食獮猴。蛫，未聞也。獑，音讒。豰，呼谷切。蛫，音詭。〉棲息乎其間。長嘯哀鳴，翩幡互經，〈郭璞曰：互經，互相經過也。〉夭蟜枝格，偃蹇杪顚。〈郭璞曰：皆獮猴在樹暴戲姿態也[43]。夭蟜，頻申也。善曰：埤蒼曰：格，木長貌也。說文曰：杪，末也[44]。廣雅曰：顚，末也。蟜，音矯。〉隃絕梁，騰殊榛，〈郭璞曰：梁，石絕水也。張揖曰：殊榛，異枿也。善曰：隃字與踰同。榛，仕人切。枿，五曷切。〉捷垂條，掉希間。〈張揖曰：捷持懸垂之條，掉往著稀疏無支之間也。郭璞曰：掉，懸擿也，託釣切。〉牢落陸離，〈郭璞曰：羣奔走也。善曰：牢落，猶遼落也。廣雅曰：陸離，參差也。〉爛漫遠遷。〈郭璞曰：崩騰羣走貌也。〉

　　「若此者數百千處，娛遊往來[45]，宮宿館舍。〈善曰：說文曰：娛，戲也，許其切。郭璞曰：皆離宮別館，出入所幸也。〉庖廚不徙，後宮不移，百官備具。〈郭璞曰：言所在有也。〉

　　「於是乎背秋涉冬，天子校獵。〈李奇曰：以五校兵出獵也。〉乘鏤象，六玉虯。〈張揖曰：鏤象，象路也，以象牙疏鏤其車輅。六玉虯，謂駕六馬，以玉飾其鑣勒，有似虯[46]。龍也無角[47]曰虯也。郭璞曰：韓子曰：黃帝駕象車，六蛟龍。善曰：此依古成文而假言之，非謂似也。今依郭說。〉拖蜺旌，靡雲旗。〈張揖曰：析羽毛，染以五采，綴以縷爲旌，有似虹蜺之氣也。畫熊虎於旒爲旗，似雲氣也。善曰：此亦假言也。高唐賦曰：蜺爲旌。雲旗，已見東京賦。〉前皮軒，後道游。〈文穎曰：皮軒，以虎皮飾車。天子出，道車五乘，游車九乘，在乘輿車前，賦頌爲偶辭耳。善曰：言皮軒最居前，而道游次皮軒之後，此爲前後相對爲偶辭耳，非謂道游在乘輿之後。〉孫叔奉轡，衛公參乘。〈李善曰：孫叔者[48]，太僕公孫賀也，字子叔。衛公者，大將軍衛青也。大駕，太僕御，大將軍參乘。〉扈從橫行，出乎四校之中。〈晉灼曰：扈，大也。張揖曰：跋扈縱橫，不案鹵簿也。文穎曰：凡五校，今言四者，中一校隨天子乘輿也。〉鼓嚴簿，縱獵者，〈張揖曰：鼓，嚴鼓也。簿，鹵薄也。善曰：言擊嚴鼓簿鹵之中也[49]。〉河江爲阹[50]，泰山爲櫓。〈郭璞曰：因山谷遮禽獸爲阹。櫓，望樓。〉車騎靁起，殷天動地。〈郭璞曰：殷，猶震也。善曰：靁，古雷字。殷，音隱。〉先後陸離，離散別追。〈郭璞曰：各有所逐也。善曰：廣雅曰：陸離，參差。〉淫淫裔裔，緣陵流澤，雲布雨施。〈郭璞曰：言徧山野也。善曰：韓子曰：雲布風動。周易曰：雲行雨施也。〉生貔豹，搏豺狼。〈韋昭曰：生，謂生取之也[51]。郭璞曰：貔，執夷，虎屬，音毗。〉手熊羆，足壄羊。〈張揖曰：熊，犬身，人足，黑色。羆，如熊，黃白色。壄羊，麢羊也，似羊而青。郭璞曰：足，謂踏也。〉蒙鶡蘇，〈孟康曰：鶡，鶡尾也。蘇，析羽也。張揖曰：鶡，似雉，鬭死不却。善曰：蒙，謂蒙覆而取之。鶡以蘇爲奇，故特言之以成文耳。鶡，音曷。〉絝白虎。〈郭璞曰：絝，謂絆絡之也[52]。善曰：絝，音袴。〉被班文，〈善曰：班文，虎豹之皮也。司馬彪漢書曰[53]：虎賁騎皆虎文單衣。〉跨壄馬。〈善曰：跨，謂騎之也。〉陵三嵕之危，〈善曰：漢書音義曰：陵，上也。郭璞三倉注曰：三嵕山在聞喜。〉下磧歷之坻。〈張揖曰：磧歷，不平也。坻，下阪道也。坻，音遲。〉徑峻赴險，越壑厲水。〈郭璞曰：厲，以衣渡水。〉椎蜚廉[54]，弄獬豸。〈郭璞曰：飛廉，龍雀也，鳥身鹿頭。張揖曰：獬豸，似鹿而一角，人君刑罰得中則生於朝廷，主觸不直者，今可得而弄也。獬，音蟹。豸，文介切。〉格蝦蛤，鋋猛氏。〈孟康曰：蝦蛤、猛氏，皆獸名。郭璞曰：今蜀中有獸，狀如熊而小，毛淺有光澤，名猛氏。蝦，音遐。蛤，音閤。善曰：說文曰：鋋，小矛也，市延切。〉羂騕褭，射封豕。〈張揖曰：騕褭，馬金喙赤色，一日行萬里者。郭璞曰：封豕，大豬也。善曰：聲類曰：羂，係取也，工犬切。左氏傳：申包胥曰：吳爲封豕長蛇。〉箭不苟害，解脰陷腦。弓不虛發，應聲而倒。〈張揖曰：脰，項也。善曰：脰，音豆。史記：陷，苦念切。〉

　　「於是乘輿弭節徘徊，翶翔往來。〈郭璞曰：言周旋也。善曰：楚辭曰：䬃弭節而高厲。〉睨部曲之進退，覽將帥之變態。〈善曰：部曲，已見上文。〉然後侵淫促節，〈郭璞曰：言疾驅也。善曰：侵淫，漸進之貌。〉儵敻遠去。〈郭璞曰：儵忽，長逝也。善曰：曹大家幽通賦注曰：敻，遠也。〉流離輕禽，蹴履狡獸。〈張揖曰：流離，放散也。輕禽，飛鳥也。晉灼曰：輕小之禽。善曰：張說是也。〉䡺白鹿，捷狡兔。〈郭璞曰：狡兔健跳，故曰捷耳。捷，音接。〉軼赤電，遺光耀。〈張揖曰：軼，過也。郭璞曰：皆妖氣爲變怪，游光之屬也。〉追怪物，出宇宙。〈張揖曰：怪物，奇禽也。〉彎蕃弱，滿白羽。〈文穎曰：彎，牽也。蕃弱，夏后氏良弓之名。引弓盡箭鏑爲滿。以白羽爲箭[55]，故言白羽也。善曰：左氏傳，衛子魚曰：分魯公以封父之繁弱。蕃與繁古字通。國語曰：吳素甲白羽之矰，望之如荼。〉射游梟，櫟蜚遽。〈張揖曰：梟，惡鳥也，故射之。櫟，梢也。飛遽，天上神獸也，鹿頭而龍身。郭璞曰：梟羊也。善曰：高誘淮南子注，梟羊，山精也，似遽類。高說是也。梟，工聊切。遽，音鉅。〉擇肉而后發，先中而命處。〈郭璞曰：言必如所志也。善曰：廣雅曰：命，名也。〉弦矢分，藝殪仆。〈文穎曰：所射準的爲藝，壹發死爲殪。善曰：說文曰：仆，頓也。殪，音翳。仆，音赴。〉

　　「然后揚節而上浮，〈郭璞曰：言騰游也。善曰：楚辭曰：鳥託乘而上浮。〉凌驚風，歷駭猋，乘虛無，與神俱。〈張揖曰：郭璞老子經注曰[56]：虛無寥廓，與元通靈[57]，言其所乘氣之高，故能出飛鳥之上而與神俱者也。〉躪玄鶴，亂昆雞。〈張揖曰：昆雞，似鶴，黃白色。郭璞曰：躪，踐也。亂者，言亂其行伍也。〉遒孔鸞。促鵕䴊。〈郭璞曰：遒、促，皆迫捕貌。遒，才由切。〉拂翳鳥，〈張揖曰：山海經曰：九疑之山有五采之鳥，名曰翳鳥。〉捎鳳凰。捷鵷鶵，揜焦明。〈張揖曰：焦明，似鳳，西方之鳥也。善曰：方言曰：揜，取也。樂汁圖[58]，焦明，狀似鳳皇。宋衷曰：水鳥也。〉

　　「道盡途殫，迴車而還。消搖乎襄羊，降集乎北紘。〈司馬彪曰：消搖，逍遙也。張揖曰：淮南子云：八澤之外，乃有八紘，北方之紘曰委羽。郭璞曰：襄羊，猶彷徉也。〉率乎直指，〈郭璞曰：率，徑馳去也[59]。〉晻乎反鄉。〈郭璞曰：忽然疾歸貌。〉蹷石闕[60]，歷封巒。過鳷鵲，望露寒。〈郭璞曰：蹷，蹋也，音厥。張揖曰：此四觀，武帝建元中作，在雲陽甘泉宮外。鳷，音支。〉下棠棃，息宜春，〈張揖曰：棠棃，宮名，在雲陽東南三十里。郭璞曰：宜春，宮名，在渭南杜縣東。〉西馳宣曲，〈張揖曰：宣曲，宮名也，在昆明池西。〉濯鷁牛首。〈張揖曰：牛首，池名，在上林苑西頭。善曰：漢書曰：鄧通以濯舡爲黃頭郎。音義曰：善濯舡於池中也。一說能持櫂行船也。韋昭曰：櫂，今棹也，並直孝切。〉登龍臺，〈張揖曰：觀名也，在豐水西北，近渭也。〉掩細柳。〈郭璞曰：觀名也，在昆明池南。善曰：方言曰：掩者，息也。〉觀士大夫之勤略，〈司馬彪曰：略，巡行也。〉均獵者之所得獲。〈郭璞曰：平其多少也。〉徒車之所轥轢，〈郭璞曰：徒，步也。轢，輾也。善曰：輾，女展切。〉步騎之所蹂若，人臣之所蹈籍。〈善曰：廣倉曰：若，蹈足貌。〉與其窮極倦𠙆，驚憚讋伏。郭璞曰：窮極倦𠙆，疲憊者也。驚憚讋伏，怖不動貌也。𠙆，音劇。憚，丁曷切。讋，之涉切。不被創刃而死者，他他籍籍。〈郭璞曰：言交橫也。他，徒河切。〉填阬滿谷，掩平彌澤。〈善曰：廣雅曰：大野曰平。〉

　　「於是乎遊戲𢢣怠，置酒乎顥天之臺，〈張揖曰：臺高上干顥天也。〉張樂乎膠葛之㝢。〈郭璞曰：言曠遠深貌也。〉撞千石之鍾，〈張揖曰：千石，十二萬斤也。〉立萬石之虡。〈張揖曰：虡，獸，重百二十萬斤，以俠鍾旁。〉建翠華之旗，樹靈鼉之鼓，〈張揖曰：以翠羽爲葆也，以鼉皮爲鼓也。郭璞曰：華，葆也。〉奏陶唐氏之舞，〈如淳曰：舞咸池也。善曰：尙書曰：惟彼陶唐。孔安國曰：陶唐，堯氏也。〉聽葛天氏之歌。〈張揖曰：葛天氏，三皇時君號也。其樂，三人持牛尾，投足以歌八曲：一曰載民，二曰玄鳥，三曰育草木，四曰奮五穀，五曰敬天常，六曰徹帝功，七曰依地德，八百總禽獸之極。韋昭曰：葛天氏，古之王者，其事見呂氏春秋。善曰：呂氏春秋云：葛天氏之樂，以歌八闋：一曰載民[61]，三曰遂草木，六曰建帝功。今注以闋爲曲，以民爲氏，以遂爲育，以建爲徹，皆誤。〉千人唱，萬人和。山陵爲之震動，川谷爲之蕩波。〈郭璞曰：波浪起也。〉巴渝宋蔡，淮南干遮[62]，〈郭璞曰：巴西閬中有渝水，獠居其上，皆剛勇[63]好舞。初高祖募取以平三秦，後使樂府習之，因名巴渝舞也。張揖曰：樂記曰：宋音燕女溺志。蔡人謳員三人，淮南鼓員四人。干遮，曲名。〉文成顛歌。〈文穎曰：文成，遼西縣名也。其縣人善歌。顛，益州顛縣，其人能作西南夷歌也。顛與滇同也。〉族居遞奏，金鼓迭起。〈張揖曰：族，聚也。郭璞曰：遞，迭也，徒結切。〉鏗鎗闛鞈，洞心駭耳。善曰：鏗鎗，鍾聲也。闛鞈，鼓音也。毛詩曰：擊鼓其鏜。字書曰：𩌇，鼓聲。闛與鏜，𩌇與鞈，古字通。闛，託郎切。鞈，音榻。荊吳鄭衛之聲，〈郭璞曰：皆淫哇也。善曰：禮記曰：鄭衛之音，亂世之音也。〉韶濩武象之樂，〈文穎曰：韶，舜樂也。濩，湯樂也。大武，武王樂也。張揖曰：象，周公樂也。南人服象，爲虐於夷，成王命周公以兵追之，至於海南，乃爲三象樂。〉陰淫案衍之音。〈郭璞曰：流沔曲也。衍，弋戰切。〉鄢郢繽紛，激楚結風。〈李奇曰：鄢，今宜城縣也。郢，楚都也。繽紛，舞也。張揖曰：楚，歌曲也。文穎曰：衝激，急風也[64]；結風，亦急風也[65]。楚地風氣既自漂疾，然歌樂者猶復依激結之急風爲節也，其樂促迅哀切也。〉俳優侏儒，狄鞮之倡，〈善曰：三蒼曰：俳，倡也。優，樂也。禮記曰：夫新樂及優侏儒。郭璞曰：狄鞮，西戎樂名也。鞮，丁奚切。〉所以娛耳目樂心意者，麗靡爛漫於前，〈郭璞曰：言恣所觀也。〉靡曼美色。〈張揖曰：靡，細也。曼，澤也。善曰：言作樂於前者，皆是靡曼美色也。下或云[66]於後，非也。〉

　　「若夫青琴宓妃之徒，〈伏儼曰：青琴，古神女也。如淳曰：宓妃，伏羲氏女，溺死洛，遂爲洛水之神。〉絕殊離俗，〈郭璞曰：離俗，無雙也。〉妖冶嫺都。〈善曰：字書曰：妖，巧也。說文曰：嫺，雅也，或作閑。小雅曰：都，盛也。〉靚糚刻飾，便嬛綽約。〈郭璞曰：靚糚，粉白黛黑也。刻，刻畫鬋鬢也。便嬛，輕利也。綽約，婉約也。善曰：莊子曰：綽約若處子。嬛，音翾。靚，音淨。〉柔橈嫚嫚[67]，嫵媚孅弱。〈郭璞曰：柔橈嫚嫚，皆骨體耎弱長豔貌也。孅弱，弱顏也。善曰：埤蒼曰：嫵媚，悅也。孅弱，謂容體孅細柔弱也。方言曰：自關而西，凡物小謂之孅。橈，女教切。嫚，於圓切。嫵，音武。孅，即纖字。〉曳獨繭之褕絏，眇閻易以卹削。〈張揖曰：褕，襜褕也。絏，袖也。郭璞曰：獨繭，一繭之絲也。閻易，衣長大貌也。卹削，言如刻畫作之也。善曰：褕，音踰。絏，音曳。易，弋示切。〉便姍嫳屑，與俗殊服。〈郭璞曰：衣服婆娑貌。善曰：便，步千切。姍，音先。嫳，步結切。〉芬芳漚鬱，酷烈淑郁。皓齒粲爛，宜笑的皪。〈郭璞曰：香氣盛也。漚，一候切。又曰[68]：鮮明貌也。善曰：楚辭曰：美人皓齒嫮以姱[69]。又曰：嫮目宜笑娥眉曼。皪，音礫。〉長眉連娟，微睇緜藐。〈郭璞曰：連娟，言曲細也。緜藐，遠視貌。善曰：娟，一全切。睇，大計切。藐，音邈。〉色授魂與，心愉於側。〈張揖曰：彼色來授，我魂往與接也。愉，音踰。〉

　　「於是酒中樂酣，〈郭璞曰：中，半也，中仲切。〉天子芒然而思，似若有亡，〈司馬彪曰：亡，喪也。〉曰：『嗟乎，此大奢侈！朕以覽聽餘閒，無事棄日。〈善曰：言聽政既有餘暇，無事而虛棄時日也。閒，音閑。〉順天道以殺伐，〈郭璞曰：因秋氣也。善曰：家語，孔子曰：啓蟄不殺，則順天道也。〉時休息於此。〈郭璞曰：謂苑囿中也。〉恐後葉靡麗，遂往而不返，非所以爲繼嗣創業垂統也。』〈郭璞曰：言不可以示將來也。善曰：爲，于僞切。孟子曰：君子創業垂統，爲可繼也。〉於是乎乃解酒罷獵，而命有司曰：『地可墾闢，悉爲農郊，以贍萌隸，〈張揖曰：邑外謂之郊。郊，田也。詩曰：稅于農郊。韋昭曰：萌，民也。司馬彪曰：隸，小臣也。善曰：爾雅曰：命，告也。蒼頡篇曰：墾，耕也。小雅曰：贍，足也。〉隤墻填塹，使山澤之人得至焉。〈郭璞曰：芻蕘者往也，雉兔者往也。〉實陂池而勿禁，虛宮館而勿仭。〈司馬彪曰：養魚鱉滿陂池，而不禁民取也。郭璞曰：虛，言不聚人衆其中也。仭，滿也。〉發倉廩以救貧窮，補不足。〈善曰：蔡邕月令章句曰：穀藏曰倉，米藏曰廩。孟子：齊景公興發補不足。趙岐曰：興惠政，發倉廩，以振貧而補不足也。〉恤鰥寡，存孤獨。出德號，省刑罰。〈郭璞曰：號，號令也。〉改制度，〈郭璞曰：變宮室車服。〉易服色。〈郭璞曰：衣尚黑。〉革正朔，〈郭璞曰：更以十二月爲正[70]，平旦爲朔。〉與天下爲更始。』〈郭璞曰：新其事。〉

　　「於是歷吉日以齋戒，〈張揖曰：歷，筭也。善曰：周易曰：聖人以此齋戒。韓康伯曰：洗心曰齋，防患曰戒。〉襲朝服，乘法駕，〈司馬彪曰：襲，服也。法駕，六馬也。〉建華旗，鳴玉鸞，〈郭璞曰：鸞，鈴也。善曰：楚辭曰：鳴玉鸞之啾啾。〉游于六藝之囿，馳騖乎仁義之塗。〈郭璞曰：六藝：禮、樂、射、御、書、數也。論語曰：游於藝。塗，道也。善曰：藝，六經也。〉覽觀春秋之林，〈如淳曰：春秋義理繁茂，故比之於林藪也。〉射貍首，兼騶虞。〈郭璞曰：貍首，逸詩篇名，諸侯以爲射節。騶虞，召南之卒章，天子以爲射節也。〉弋玄鶴，舞干戚。〈郭璞曰：干，楯也。戚，斧也。善曰：言古者舞玄鶴以爲瑞，令弋取之而舞干戚也。尙書大傳曰：舜樂歌曰和伯之樂，舞玄鶴。公羊傳曰：朱干玉戚，以舞大夏。〉載雲䍐，揜羣雅。〈張揖曰：䍐，罼也，前有九流雲罼之車。掩，捕也。詩小雅之材七十四人，大雅之材三十一人，故曰羣雅也。善曰：先用雲䍐以獵獸，今載之於車而捕羣雅之士也。〉悲伐檀，〈張揖曰：其詩刺賢者不遇明王也。〉樂樂胥。〈善曰：毛詩曰：君子樂胥，受天之祜。言王者樂得材智之人使在位，故天與之福祿也。胥，先呂切。〉脩容乎禮園，〈郭璞曰：禮，所以整威儀自脩飾也。〉翶翔乎書圃。〈郭璞曰：尙書，所以疏通知遠者，故遊涉之。〉述易道，〈郭璞曰：脩絜靜精微之術。〉放怪獸。〈張揖曰：苑中奇怪之獸，不復獵。〉登明堂，坐清廟。〈郭璞曰：明堂者，所以朝諸侯處。清廟，太廟也。善曰：禮記月令曰：天子居太廟太室。鄭玄曰：太廟太室，中央室也。〉次羣臣，奏得失。四海之內，靡不受獲。〈善曰：得恩德也。〉於斯之時，天下大說，鄉風而聽，隨流而化，芔然興道而遷義。〈郭璞曰：芔，猶勃也，許貴切。〉刑錯而不用，德隆於三王[71]，而功羨於五帝。〈善曰：包咸論語注曰：錯，置也，千故切。司馬彪曰：羨，溢也。〉若此，故獵乃可喜也。

　　「若夫終日馳騁，勞神苦形。罷車馬之用，抏士卒之精。〈郭璞曰：精，銳也。抏，損也，音翫。〉費府庫之財，而無德厚之恩。〈善曰：管子曰：國雖盛滿，無德厚以安之，國非其國也。〉務在獨樂，不顧衆庶。〈善曰：鄭玄毛詩曰[72]：顧，念也。〉忘國家之政，貪雉兔之獲。則仁者不繇也。〈郭璞曰：繇，道也，音由。〉從此觀之，齊楚之事，豈不哀哉！地方不過千里，而囿居九百，是草木不得墾辟，而人無所食也。〈善曰：蒼頡篇曰：墾，耕也。薛君韓詩章句曰：辟，除也。〉夫以諸侯之細，而樂萬乘之侈[73]，僕恐百姓被其尤也。」

　　於是二子愀然改容，超若自失，〈郭璞曰：愀然，變色貌也，材誘切。善曰：禮記曰：孔子愀然作色而對也。〉逡巡避廗，〈善曰：公羊傳曰：逡巡北面再拜。廣雅曰：逡巡，却退也。孝經曰：曾子避席。廗與席古字通。〉曰：「鄙人固陋，不知忌諱，〈善曰：廣雅曰：鄙，小也。〉乃今日見教，謹受命矣。」

文選考異

 曰楚則失矣　茶陵本有校語云善作「是」，蓋所見本「楚」譌爲「是」也。袁本無。史記、漢書皆作「楚」。
 所以述職也　茶陵本云善無「也」字。袁本無校語。史記、漢書皆有。
 不務明君臣之義　袁本、茶陵本云善無「臣」字。史記、漢書皆有。
 而適足以𦥕君自損也　案：𦥕當作「𦥘」，各本皆譌。其字上「臼」下「寸」，在說文巢部。今漢書作「𡬯」，亦譌也。史記作「貶」，與五臣同。
 注「河南穀羅縣」　陳云「河南」漢書注作「西河」爲是。案：史記正義引亦作「西河」。今漢書地理志「西河郡穀羅，武澤在西北」。依文穎此注，似其本「武」作「紫」也。
 注「在縣北」　案：「北」上當有「西」字，漢書注可證，地理志亦可證，各本皆脫。
 注「今名沇水」　陳云「沇」當作「沈」，詳漢書顏注。今案：陳說非也，當作「泬」。史記索隱引姚氏云「今名泬水」，善全取彼文與顏注「此即今所謂沈水」迥異。
 注「黃子陂」　袁本、茶陵本「黃」作「皇」。案：史記索隱引姚氏正作「皇」，「皇」字是也。漢書注亦作「皇」，陳校依漢注。
 注「經至昆明池」　袁本、茶陵本無「經」字。案：史記索隱引姚氏云「注昆明池」，漢書顏注云「經昆明池」。此尤延之校改「至」作「經」，因誤兩存也。
 注「周旋苑中也」　袁本、茶陵本「周」上有「言」字。
 注「善曰楚辭曰」　袁本、茶陵本無「善曰」二字，有「郭璞曰椒丘見」六字。今案：當作「郭璞曰椒丘見楚辭善曰楚辭曰」十三字，各本皆脫。
 注「馳椒丘兮焉且且止也音昌呂切」　袁本、茶陵本無「焉且且止也」五字，袁本有「且且」二字，茶陵本有「焉且且」三字。案：各本皆譌，當作「馳椒丘且焉止息也且音昌呂切」。此離騷經文。
 注「司馬彪曰畢弗」　案：「畢」當作「滭」，史記索隱引可證。各本皆譌。
 注「淈水出貌」　袁本、茶陵本無此四字。
 汩濦漂疾　袁本「濦」作「㴔」，云善作「濦」。茶陵本云五臣作「㴔」。案：各本所見皆非也。史記、漢書皆作「㴔」。善引韋昭曰「㴔，許及切」，即漢書音正作「㴔」可知。彼載晉灼「華給反」，郭璞「許立反」，史記索隱同，諸家無作「濦」者。又各本注中亦譌「濦」。
 注「說文曰漻清深也」　袁本、茶陵本無此七字。
 注「其形狀而出也」　袁本、茶陵本「其形狀」作「言溢」。漢書注作「言湓溢」。陳云別本作「言溢」爲是。
 注「張揖曰其形狀未聞」　袁本、茶陵本無「其形狀」三字。
 注「魠鱤一名黃曰頰」　袁本、茶陵本無「曰」字。案：依漢書注無「曰」字，鱤下當有「也」字。
 注「兩相合得乃行」　袁本、茶陵本無「合」字。案：漢書注有，蓋尤依彼添。陳云「得乃」當從漢書注作「乃得」。
 注「隱岸坻也」　袁本、茶陵本「坻」作「底」，漢書注作「底」。案：當以尤爲是，即海賦云「巖坻之隈」者也，二本及漢書注皆傳寫譌耳。
 注「常庭之山」　袁本、茶陵本「常」作「重」。案：今本山海經作「堂」，一作「常」，疑善引自異。
 摧崣崛崎　袁本、茶陵本「摧」作「嶊」，史記、漢書皆作「嶊」。案：此尤本之誤，注同。
 注「振拔也」　袁本、茶陵本「拔」作「收」。何云下言「收斂溪水」，當從「收」。今案：漢書注、史記索隱引皆作「拔」。
 注「隱轔鬱壘」　茶陵本「壘」作「㠥」袁本與此同。案：下云「㠥音壘」，蓋茶陵本是也。今本漢書亦正文「㠥」、注「壘」，歧誤正同此。
 注「郭璞山海經曰」　何校「經」下添「注」字，陳同。各本皆脫。
 蔣苧青薠　案：「苧」當作「芧」，史記、漢書皆作「芧」，各本及注中俱譌，五臣作「芋，云句切」，大誤。又案：玉篇「芋」、「苧」同，與此賦之「芧」迥別，彼乃說文所云「草可以爲繩」者，此張揖解爲「三稜」。三稜類詳見政和經史證類本草，實異名同，不可援以相證，決爲譌字無疑。
 注「說文曰馣馤」　案：此「曰」下有脫也。各本皆同，無以補之。或因此謂說文有「馣馤」，非。羣書引說文而未見者，皆不必今本脫去也。
 注「騾驘同」　案：當作「驘騾同」，誤倒也。正文，五臣作「騾」，史記亦作「騾」。凡五臣每取善注以改字或取他書，皆此類。漢書作「䯁」。袁本、茶陵本刪此注，非。
 注「中途樓閣間陛道」　案：「中」字不當有。史記集解引無。各本皆衍。
 青龍蚴蟉於東葙　案：「葙」當作「箱」。史記、漢書皆作「箱」，善與之同。今各作「葙」，凡偏旁「竹」「艹」每相混耳。五臣改作「廂」，非也。
 盤石振崖　案：「振」當作「裖」，注同。史記、漢書皆作「裖」。高唐賦「裖陳磑磑」，善注云「裖，已見上林賦」。彼五臣作「振」，然則此賦亦爲五臣亂之，而失其校語也。
 注「其處磅磄千仞」　案：此下當有「磅磄與旁唐音義同」一句，各本皆無，蓋脫也。
 盧橘夏熟　袁本、茶陵本云「熟」善作「熱」。案：二本所見誤也。史記、漢書皆作「孰」，善與之同。「孰」即「熟」字。
 楟柰厚朴　「楟」當作「亭」，注引張揖曰「亭山梨也」，蓋善作「亭」，五臣作「楟音亭」，而各本亂之也。漢書作「亭」，史記作「楟」，善此賦大略文同漢書者較多。
 注「其實似縠子」　袁本、茶陵本「縠」作「穀」，無「子」字。案：「穀」，亦譌也。此字從「木」不從「禾」，楮也。漢書注、史記索隱皆云「穀子」，尤依添，但「縠」字益譌。
 注「採木也」　何校「採」改「棌」，下「採音采」同。漢書注作「采音菜」。
 注「崔錯交雜癹骪蟠戾也」　袁本、茶陵本作「錯相樛也」四字。考史記索隱引郭璞云「崔錯癹骪者，蟠戾相樛也」。袁、茶陵二本有脫，尤所添改，在今漢書顏注，亦未是，當作「蟠戾相樛也」五字。
 注「郭璞曰坑衡徑直貌閜砢相扶持也」　袁本、茶陵本無「閜砢相扶持」五字。案：史記索隱引郭璞云「坑衡、閜砢者，揭孽傾欹貌也」，尤所添，在今漢書顏注，亦未是。或「坑衡徑直貌也」一句，係善注誤連爲郭耳。
 注「英謂華也」　袁本、茶陵本無此四字。案：在今漢書顏注。
 蜼玃飛𧕫　茶陵本「𧕫」作「蠝」。案：注中三見，下二字不從「土」，漢書作「蠝」，史記作「䴎」，單行本索隱仍作「蠝」。考集韻五旨，「䴎」下重文有六，而不載「𧕫」，可證其非。袁本正文作「𧕫」，注皆作「蠝」，以南都賦互證，疑五臣本之誤，而又相亂也。
 注「飛𧕫鼠也」　案「鼠」上當有「飛」字。案漢書注、史記集解、索隱有。陳云別本有，各本皆脫。南都賦注引「蠝，飛鼠也」，脫上「飛」字，當互訂。
 注「在樹暴戲恣態也」　陳云「暴」當作「共」。案：漢書注、史記正義引作「共」。各本皆誤。
 注「說文曰杪末也」　袁本、茶陵本無此六字。
 娛遊往來　案：「娛」當作「娭」。各本皆譌。注引說文「娭，許其切」，非「娛」甚明。史記作「嬉」，「娭」、「嬉」同字也。今本漢書及注誤與此同。又見羽獵賦。
 注「有似虯」　何校引徐七來惇復曰：「似」下脫「玉」字，據漢書注校，是也。各本皆脫。
 注「龍也無角」　何校引徐曰「子」誤「也」，據漢書注校。袁本「無」作「有」，茶陵本亦作「無」。案：漢書注作「有」。說文「虯，龍子有角者」，稚讓所本，故其廣雅亦云「有角曰𪓔龍，𪓔即虯，上卝者，角也」，此注決不當自爲兩解。唯王逸注離騷「有角曰龍，無角曰虯」。善彼注仍之，所以各存異說，或不知者用彼以改此也。
 注「李善曰孫叔者」　袁本、茶陵本「李善」作「鄭玄」。案：「玄」當作「氏」，漢書注作「氏」，最是。「鄭氏」，見顏師古敘例臣瓚云「鄭德」者也。
 注「言擊嚴鼓簿鹵之中也」　袁本、茶陵本「簿鹵」作「鹵簿」，是也。陳云別本二字乙。
 河江爲阹　茶陵本作「江河」，云善作「河江」。袁本作「江河」，無校語。史記、漢書皆作「江河」。
 注「生謂生取之也」　袁本、茶陵本「謂生取」三字作「抗」字。案：尤所添改，在今漢書顏注，亦未是。「抗」當作「執」，「生執之也」四字一句讀。五臣向注「生，生執」，即襲韋，可借爲證。
 注「絝謂絆絡之也」　袁本、茶陵本無「謂絆之」三字。案：史記集解引有此三字。尤延之蓋依彼添。
 注「司馬彪漢書曰」　何校「漢」上添「續」字，陳同。各本皆脫。
 椎蜚廉　案：「椎」史記、漢書皆作「推」。顏注云「推，亦謂弄之也」，其字從「手」。今流俗讀作「椎擊之椎」，失其義矣。考五臣銑注「椎謂擊殺」，其本作「椎」之明文。善既不注此字，袁、茶陵二本又俱無校語，未審何作也。凡偏傍「扌」「木」每相混。
 注「以白羽爲箭」　袁本、茶陵本「爲」作「羽」。案：重「羽」最是。上「羽」言體，下「羽」言用。漢書注、史記正義引皆可證。
 注「郭璞老子經注曰」　陳云此七字衍。張氏乃曹魏時人，不當引郭語。老子又無郭注。其說是矣。各本皆衍。
 注「與元通靈」　陳云「元」當作「天」，漢書注可據。今案：漢書注譌也。史記正義正作「元」。鄭禮記注引孝經說曰「上通元莫」，即此「元」字之義。
 注「樂汁圖」　案：「圖」下當有「徵」字。史記索隱引有。各本皆脫。
 注「率徑馳去也」　袁本、茶陵本「徑」作「然」。案：考漢書顏注曰「率然直去意」，或尤改「馳」爲「徑」而誤去「然」字。
 蹷石闕　袁本、茶陵本「闕」作「關」，而不著校語。案：依此善與五臣同作「關」也。漢書作「關」，史記作「闕」，善引張揖漢書注則作「關」，未爲非。恐此是尤延之依史記改。前卷及漢書楊雄傳俱作「關」字。
 注「一曰載民」　案：「民」當作「氏」。各本皆譌，下有明文。漢書注誤與此同。
 淮南干遮　何云「干」史、漢作「于」。案：善及小司馬皆引張揖漢書注，不當有異文，蓋今各本作「于」並譌耳。
 注「皆剛勇」　袁本、茶陵本無此三字。案：史記索隱引無，集解有，尤蓋依彼添。
 注「衝激急風也」　袁本、茶陵本「衝」上有「激」字，單行本索隱有，舞賦及七發注有，七命注「衝激」作「激衝」，脫下「激」字，當互訂。
 注「結風亦急風也」　案：單行本索隱「結風」下有「回風」二字，舞賦、七發、七命注皆有，依文義，有者是也。各本此注脫。
 注「皆是靡曼美色也下或云」　袁本、茶陵本「美色也」三字作「也色」二字。案：「也」句絕，「色」屬下，尤添改失之。
 柔橈嫚嫚　案：「嫚嫚」當作「𡣬𡣬」，漢書作「𡣬」，可證也。善注「於圓切」，正爲「𡣬」字作音，或五臣誤爲「嫚」，而各本亂之耳。史記作「嬛」，亦「𡣬」字之譌。徐廣曰「音娟」。「𡣬」即「娟」字，古人每以同字爲音也。小司馬引廣雅「𡣬𡣬，容也」。今索隱盡作「嬛」，大誤。
 注「香氣盛也漚一候切又曰」　袁本、茶陵本無此十字。
 注「嫮以姱」　袁本、茶陵本「嫮」作「奼」。案：此尤校改也。
 注「更以十二月爲正」　何校引徐曰「二」當作「三」。案：所校是也。漢書武紀「太初元年以正月爲歲首」。師古曰：「謂建寅之月爲正也。」郭取彼事爲義。「夏以十三月爲正」，原出緯書，不知者誤改之。
 德隆於三王　茶陵本云五臣作「皇」，袁本云善作「王」。案：各本所見皆非也。史記、漢書皆作「皇」，善自與之同，傳寫譌耳。
 注「鄭玄毛詩曰」　案：「詩」下當有「箋」字。各本皆脫。
 而樂萬乘之侈　袁本「之」下有「所」字，云善無。茶陵本云五臣有「所」，漢書有。何云「萬乘之所侈，謂天子猶謂此太奢侈者也」。今案：史記亦有，或各本所見脫之。
羽獵賦
[1] 〈并序〉

主条目：羽獵賦 (揚雄)
　　楊子雲

　　孝成帝時羽獵，〈服虔曰：士卒負羽也。善曰：高唐賦曰：傳言羽獵。〉雄從。以爲昔在二帝三王，〈應劭曰：堯、舜、夏、殷、周也。善曰：春秋說題辭曰：尙書者，二帝之迹，三王之義，所以推期運，明命授之際。〉宮館臺榭，沼池苑囿，林麓藪澤，財足以奉郊廟，御賓客，充庖廚而已，〈善曰：財與纔同。毛萇詩傳曰：御，進也。禮記曰：天子無事，歲三田：一爲乾豆，二爲賓客，三爲充君之庖也。〉不奪百姓膏腴穀土桑柘之地。女有餘布，男有餘粟，〈善曰：孟子曰：以羨補不足，則農有餘粟，女有餘布也。〉國家殷富，上下交足。故甘露零其庭，醴泉流其唐，〈善曰：禮記曰：天降膏露，地出醴泉。孝經援神契曰：甘露，一名膏露。應劭曰：爾雅曰：廟中路，謂之唐也。〉鳳凰巢其樹，黃龍游其沼，麒麟臻其囿，神爵棲其林。〈善曰：禮記曰：鳳皇麒麟，皆在郊藪，龜龍在宮沼。漢書注曰：神雀，大如鷄，斑文。〉昔者禹任益虞而上下和，草木茂，〈善曰：尙書，帝曰：疇若予上下草木。禹曰：益哉。帝曰：汝作朕虞。孔安國曰：上謂山，下謂澤也。〉成湯好田而天下用足；〈善曰：呂氏春秋曰：湯見網置四面，湯拔其三面也。〉文王囿百里，民以爲尚小；齊宣王囿四十里，民以爲大：裕民之與奪民也。〈善曰：孟子：齊宣王問孟子曰：文王之囿方七十里，有諸？曰：有之。若是其大乎？答曰：民猶以爲小也。寡人之囿方四十里耳，民猶以爲大，何也？答曰：文王之囿，與人同之，民以爲小，不亦宜乎？王之囿四十里，殺其麋鹿，如殺人之罪，人以爲大，不亦宜乎？孫卿子曰：足國之道，節用裕民，而善藏其餘。不知節用裕民，雖好取侵奪，猶將寡獲也。〉武帝廣開上林，東南至宜春[2]鼎湖御宿昆吾，〈晉灼曰：鼎湖宮，黃圖以爲在藍田。昆吾，地名，上有亭。善曰：宜春，已見上文。三秦記曰：樊川，一名御宿。〉旁南山西，至長楊五柞，〈善曰：漢書曰：盩厔有長楊、五柞宮。旁，步浪切。〉北繞黃山，濱渭而東[3]，〈善曰：漢書曰：槐里有黃山之宮。濱，涯也。言循渭水之涯而東也。公羊傳，濤塗曰：濱海而東。濱與賓同音也。〉周袤數百里。〈善曰：說文曰：南北曰袤。〉穿昆明池，象滇河，〈瓚曰：西南夷有昆明國，又有滇池，故作昆明池以象之，以習水戰。〉營建章鳳闕神明馺娑，〈孟康曰：馺娑，殿名也。善曰：鄭玄毛詩箋曰：營，治也。建章，宮名也。神明，臺名也。〉漸臺泰液，象海水周流方丈瀛洲蓬萊。〈善曰：漢書曰：建章，其北治太液池，漸臺高二十餘丈，名曰泰液，中有蓬萊、方丈、瀛洲，象海中仙山。服虔曰：海中三山名，法効象之。〉游觀侈靡，窮妙極麗。雖頗割其三垂以贍齊民，〈善曰：三垂，謂西方、南方、東方。武帝侵三垂以置郡，故謂之割。漢書：杜鄴上書曰：三垂蠻夷。又雄上書曰：北狄，中國之堅敵，三垂比之縣矣。爾雅曰：邊，垂也。如淳曰：齊，等也。無有貴賤，故謂之齊人，若今言平人矣。晉灼曰：中國被教齊整之民。〉然至羽獵甲車戎馬器械儲偫禁禦所營，〈善曰：說文曰：儲偫，待也。應劭曰：禦，禁也，謂禁止往來。營，謂造作也。即賦云禦自汧、渭，經營酆、鄗。甲或爲田，非也。〉尚泰奢麗誇詡，〈善曰：毛萇詩傳曰：詡，大也，許羽切。〉非堯舜成湯文王三驅之意也。〈善曰：三驅，已見西都賦。〉又恐後世復脩前好，不折中以泉臺[4]，〈服虔曰：魯莊公築臺[5]，非禮也，至文公毀之。公羊譏云：先祖爲之而毀之，勿居而已。今楊雄以宮觀之盛，非成帝所造，勿脩而已，當以泉臺爲折中也。韋昭曰：制或爲折也。〉故聊因校獵賦以風之。〈善曰：七略曰：羽獵，永始三年十二月上。校獵，已見上文。〉其辭曰：

　　或稱羲農，豈或帝王之彌文哉？〈善曰：假爲或人之意[6]，言古之樸素而合禮者，咸稱羲、農，是則豈或謂後代帝王彌加文飾而不合禮哉。故論者答之於下。〉論者云否，各以並時而得宜[7]，奚必同條而共貫？〈善曰：論者，雄自謂也。言帝王文質各並時而得宜，何必同條而共貫乎？言必不然也。尙書大傳曰：否，不也。漢書，武帝制曰：帝王之道，豈不同條共貫也？〉則泰山之封，焉得七十而有二儀？〈孟康曰：封禪各言異也[8]。善曰：管子曰：古之封太山禪梁父者七十二家，而夷吾所記者，十有二焉。〉是以創業垂統者俱不見其爽，遐邇五三孰知其是非？〈張晏曰：爽，差也。不差其優劣，誰知其賢愚也。善曰：言創業垂統者，各隨時立制，皆不見其差爽，故五帝、三王，誰知其是非乎？但文質不同，明無是非也。廣雅曰：爽，差也。〉遂作頌曰：麗哉神聖，處於玄宮。富既與地乎侔訾，貴正與天乎比崇。〈善曰：玄，北方也。禮記月令曰：季冬，天子居玄堂右个。蔡邕月令章句曰：玄，黑也，其堂尚玄。莊子曰：夫道，顓頊得之以處玄宮。又曰：莫神於天，莫富於地，莫大於帝王，故曰帝王之德配天地。〉齊桓曾不足使扶轂，楚嚴未足以爲驂乘。狹三王之阨僻，嶠高舉而大興。〈善曰：史記曰：齊公子小白立，是爲桓公。又曰：楚穆王卒，子莊王侶立。春秋感精記曰：黃池之會，重吳子，滕、薛夾轂，魯、衛驂乘。鄭氏曰：阨僻，陋小也。王逸楚辭注曰：嶠，舉也。嶠，音矯。〉歷五帝之寥廓，涉三皇之登閎。〈善曰：寥廓，高遠也。韋昭曰：登，高也。閎，大也。〉建道德以爲師，友仁義與之爲朋。

　　於是玄冬季月，天地隆烈，〈善曰：北方水色黑，故曰玄冬。隆烈，陰氣盛。〉萬物權輿於內，徂落於外，〈善曰：爾雅曰：權輿，始也。大戴禮曰：孟春，百草權輿。〉帝將惟田于靈之囿，開北垠，受不周之制，〈善曰：薛君韓詩章句曰：惟，辭也。孟康曰：西北爲不周風，謂冬時也。〉以奉終始顓頊玄冥之統[9]。〈應劭曰：顓頊、玄冥，皆北方之神，主殺戮者。〉廼詔虞人典澤，東延昆鄰，西馳閶闔。〈善曰：孔安國尙書傳曰：虞，掌山澤之官。又曰：延，及也。張晏曰：東至昆明之邊也。善曰：閶闔，已見上文。〉儲積共偫，戍卒夾道。〈善曰：郭舍人爾雅注曰[10]：共，具物也。偫，具事也。漢書曰：廷中陳車騎戍卒衛官也。〉斬叢棘，夷野草。〈善曰：杜預左氏傳注曰：夷，殺也。〉禦自汧渭，經營酆鎬。〈善曰：孔安國尙書傳曰：經營，規度也。〉章皇周流，出入日月，天與地沓。〈善曰：章皇，猶彷徨也。周流，周匝流行也。出入日月，言其廣大，日月似在其中出入也。張晏曰：日出扶桑，入湯谷。應劭曰：沓，合也。〉爾廼虎路三嵕以爲司馬，圍經百里而爲殿門。〈晉灼曰：路，音落。落，纍也[11]。服虔曰：以竹虎落此山也。應劭曰：外門爲司馬門，殿門在內也。善曰：三嵕，已見上文。〉外則正南極海，邪界虞淵。〈應劭曰：虞淵，日所入也。善曰：爾雅曰：極，至也。淮南子曰：至于虞淵，是謂黃昏。〉鴻濛沆茫，揭以崇山。〈韋昭曰：鴻濛沆茫，水草廣大貌也。善曰：薛綜東京賦注曰：揭，猶表也。鴻，胡孔切。濛，莫孔切。沆，胡朗切。茫，音莽。揭，音竭也。〉營合圍會，然後先置乎白楊之南，昆明靈沼之東。〈張晏曰：先置供具於前也。服虔曰：白楊，觀名也。善曰：三秦記曰：昆明池中有靈沼神池。〉賁育之倫，蒙盾負羽，杖鏌邪而羅者以萬計。〈善曰：說苑曰：勇士孟賁，水行不避蛟龍，陸行不避虎狼。育，夏育也，已見西京賦。說文曰：鏌邪，大戟也。鏌，音莫。邪，弋奢切。〉其餘荷垂天之罼，張竟壄之罘。〈善曰：言罼之大，垂天之邊也。〉靡日月之朱竿，曳彗星之飛旗。〈善曰：朱竿，太常之竿也。周禮：日月爲太常，王建太常。穆天子傳曰：日月之旗，七星之文。河圖曰：彗星者，天地之旗也。楚辭曰：攬彗星以爲旗。〉青雲爲紛，紅蜺爲繯，屬之乎崑崙之虛。〈韋昭曰：紛，旗旒也。繯，旗上繫也。善曰：鄭玄喪服傳注曰：屬，連也。爾雅曰：河出崑崙虛。繯，下犬切。屬，之欲切。虛，音墟。〉渙若天星之羅，浩如濤水之波。〈善曰：天星之羅，言光明也。濤水之波，言廣大也。〉淫淫與與，前後要遮。〈善曰：淫淫與與，皆行貌也。〉欃槍爲闉，明月爲候。〈孟康曰：闉，戰鬭自障蔽，如城門外女垣也。善曰：杜預左傳注曰：候，望敵者。〉熒惑司命，天弧發射。〈張晏曰：熒惑法[12]使司命不祥[13]。天弧，虛上二星。善曰：樂緯稽耀嘉曰：熒惑主命。禮記曰：凡生於天地之間者，皆曰命。漢書曰：狼下有四星曰弧。〉鮮扁陸離，駢衍佖路。〈服虔曰：鮮扁，戰鬭軍陣貌也。駢衍，軍壘駢衍也。晉灼曰：佖，滿也。善曰：扁，音篇。佖，頻一切。〉徽車輕武，鴻絧緁獵。〈晉灼曰：徽，疾貌也，音揮。善曰：廣雅曰：武，健也。鴻絧。相連貌也。緁獵，相次貌也。鴻，胡弄切。絧，徒弄切。緁，音捷。〉殷殷軫軫，被陵緣岅。窮敻極遠者，相與列乎高原之上。〈善曰：殷軫，盛貌也。敻或爲冥。殷，音隱。〉羽騎營營，昈分殊事。〈韋昭曰：騎負羽也。蘇林曰：昈，明也。善曰：毛萇詩傳曰：營營，往來貌。昈分，謂羽騎明白分別，各殊其事也。昈，音戶。〉繽紛往來，轠轤不絕。若光若滅者，布乎青林之下。〈孟康曰：轠轤，連屬貌也。如淳曰：轠，音雷。轤，音盧。〉

　　於是天子乃以陽晁始出乎玄宮，〈善曰：陽朝，陽明之朝[14]。晁，古字同也。〉撞鴻鍾，建九旒，〈善曰：尙書大傳曰：天子將出，則撞黃鍾之鍾。禮記曰：龍旗，九旒也。〉六白虎，載靈輿。〈善曰：杜業奏事曰[15]：輬車駕白虎四。白虎，馬名。服虔曰：靈輿，天子輿也。〉蚩尤並轂，蒙公先驅。〈善曰：韓子曰：黃帝駕象車，異方並轂，蚩尤居前。楚辭曰：選衆以並轂。漢書音義曰：蒙公，蒙恬也。如淳曰：蒙公，髦頭也。晉灼曰：此多說天子事，如說是。並，步浪切。〉立歷天之旂，曳捎星之旃。〈韋昭曰：歷，干也。捎，拂也。〉霹靂烈缺，吐火施鞭。〈應劭曰：霹靂，雷也。烈缺，閃![&#28EF6;](images/28EF6.svg)也。火，電照也。善曰：言威德之盛，役使百神，故霹靂烈缺，吐火施鞭，而爲衛也。閃，失染切。〉萃傱沇溶，淋離廓落，戲八鎮而開關。〈應劭曰：四方四隅爲八鎮。如淳曰：不言九者，一鎮在中，天子居之故也。善曰：埤蒼曰：傱，走貌也。沇溶，盛多之貌也。上林賦曰：沇溶淫鬻。傱，先勇切。沇，以永切。溶，音容。戲，音麾。〉飛廉雲師，吸嚊潚率，鱗羅布烈[16]，攢以龍翰。〈善曰：楚辭曰：後飛廉使奔屬。王逸曰：飛廉，風伯也。雲師，已見吳都賦。說文曰：吸，喘息也[17]。埤蒼曰：嚊，喘息聲也。潚率，吸嚊之貌。鱗羅，若鱗之羅也。攢以龍翰，若龍翰之聚也。鄭玄尙書大傳注曰：翰，毛之長大者。嚊，普利切。潚，音肅。〉啾啾蹌蹌，入西園，切神光。〈善曰：郭璞三蒼解詁曰：啾啾，衆聲也。啾或爲秋。蹌蹌，行貌。楚辭曰：鳴玉鸞之啾啾。張晏曰：切，近也。神光，宮名也。〉望平樂，徑竹林。〈張揖曰：平樂，館名。晉灼曰：在上林中也。〉蹂蕙圃，踐蘭唐。〈善曰：蕙圃，已見子虛賦。服虔曰：蘭唐，蘭生唐中也。〉舉熢烈火，轡者施技，〈善曰：轡者，執轡之人也。〉方馳千駟，狡騎萬帥。〈晉灼曰：狡健之騎也。善曰：鄭玄毛詩箋曰：方，併也。〉虓虎之陳，從橫膠轕。猋拉雷厲，驞駍駖礚。〈服虔曰：虓，音哮。鄧展曰：拉，音獵。善曰：毛詩曰：噉如虓虎。拉，風聲也。哮，火交切。轕，音葛，驞，疋人切。駍，普萌切。駖，力莖切。〉洶洶旭旭，天動地岋。〈善曰：洶洶旭旭，鼓動之聲也。韋昭曰：岋，動貌也。洶，旭勇切。岋，五合切。〉羨漫半散，蕭條數千里外。〈善曰：羨，弋戰切。〉

　　若夫壯士忼慨，殊鄉別趣。〈善曰：鄉，音向。毛萇詩傳曰：趣，趨也。〉東西南北，騁耆奔欲。〈善曰：言各隨其耆欲而奔騁也。耆，音嗜。〉扡蒼狶，跋犀犛[18]，蹶浮麋。〈韋昭曰：跋，蹋也。應劭曰：蹶，頓也。善曰：廣雅曰：扡，引也，音他。浮麋，過麋也。跋，步末切。蹶，居月切。〉斮巨狿，搏玄猨。〈韋昭曰：斮，斬也，側略切。服虔曰：巨狿，獸名也。善曰：廣雅曰：搏，擊也。狿，已見上林賦。〉騰空虛，距連卷。〈張晏曰：連卷，木也。善曰：距，古岠字也。孔安國尙書傳曰：距，至也。卷，音拳。〉踔夭蟜，娭澗間。〈張晏曰：踔夭蟜之枝也。善曰：三蒼詁訓曰：踔，踰也，丑孝切。〉莫莫紛紛，山谷爲之風猋，林叢爲之生塵。〈善曰：莫莫紛紛，風塵之貌也。〉及至獲夷之徒，蹶松柏，掌蒺藜[19]。〈服虔曰：獲夷，能獲夷狄者。善曰：蹶，踏也。掌，以掌擊之也。爾雅曰：茨，蒺藜。〉獵蒙蘢，轔輕飛。〈善曰：蒙蘢，已見上文。輕飛，輕獸飛禽也。〉屨般首，帶脩蛇。〈如淳曰：般，音班。班首，虎之頭也。善曰：屨，謂踐履之也。淮南子曰：吳爲封豕長蛇。〉鉤赤豹，摼象犀。〈韋昭曰：摼，扼也。善曰：摼，古牽字。〉跇巒阬，超唐陂。〈如淳曰：跇，超踰也。音義曰：巒，山小而銳。阬，大坂也。〉車騎雲會，登降闇藹。〈善曰：闇藹，衆盛貌。闇，烏感切。〉泰華爲旒，熊耳爲綴。〈張晏曰：旒幡，綴旌也。善曰：綴，亦旒也。司馬相如大人賦曰：垂絳幡之素蜺。張揖曰：以赤氣爲幡，綴以白氣也。〉木仆山還，漫若天外。〈如淳曰：還，音旋，言山爲之回旋也。善曰：宋玉大言賦曰：長劍耿介倚天外。〉儲與乎大浦，聊浪乎宇內。〈服虔曰：儲與，相羊貌也。浦，水涯也。善曰：淮南子曰：陰陽儲與。聊浪，放蕩也。與，音餘。浦，音普。浪，音琅。〉

　　於是天清日晏，〈善曰：許慎淮南子注曰：晏，無雲之處也。〉逢蒙列眥，羿氏控弦。〈善曰：吳越春秋曰：黃帝作弓，後有楚狐父以其道傳羿，羿傳逢蒙。說文曰：匈奴名引弓曰控弦。〉皇車幽輵，光純天地，〈服虔曰：皇車，君車也。李奇曰：純，緣繞也。善曰：幽輵，車聲也。方言曰：純，文也。輵，一轄切。純，之允切。〉望舒彌轡，〈服虔曰：望舒，月御也。如淳曰：楚辭曰：前望舒使先駈。善曰：彌轡，按行貌也。彌與弭古字通。彌，莫爾切。〉翼乎徐至於上蘭。〈晉灼曰：上蘭觀在上林中也。〉移圍徙陣，浸淫蹵部。〈善曰：部，軍之部伍也。毛萇詩傳曰：蹙，促也。蹵，古字通，子育切。〉曲隊堅重，各按行伍[20]。〈善曰：隊，徒內切。行，胡郎切。〉壁壘天旋，神抶電擊，〈善曰：言威之盛也。埤蒼曰：抶，笞擊也。〉逢之則碎，近之則破。〈善曰：六韜：太公曰：當之者破，近之者亡。〉鳥不及飛，獸不得過。〈善曰：高唐賦曰：飛鳥未及起，走獸未及發。〉軍驚師駭，刮野掃地。〈善曰：言殺獲皆盡，野地似乎掃刮也。宋衷春秋緯注曰：驚，動也。廣雅曰：駭，起也。刮，古滑切。掃，先早切。〉及至罕車飛揚，武騎聿皇。〈善曰：罕，罼罕也[21]。聿皇，輕疾貌。〉蹈飛豹，羂嘄陽。〈善曰：嘄陽，即狒狒也，已見上文。羂，工犬切。〉追天寶，出一方。〈應劭曰：天寶，陳寶也。晉灼曰：天寶雞頭而人身。〉應駍聲，擊流光。野盡山窮，囊括其雌雄。〈如淳曰：陳寶神來下時，駍然有聲，又有光精。應劭曰：下時[22]窮極山川天地之間，然後得其雌雄也。善曰：太康記曰：秦文公時，陳倉人獵得獸，若彘，而不知其名，道逢二童子，曰：此名爲䊧弗述。䊧弗述亦語曰：彼二童子名爲寶雞，得雄者王，得雌者霸。陳倉人舍䊧弗述，逐二童子，化爲雉，雄止陳倉化爲石，雌如楚止南陽也。䊧，浮謂切。〉沇沇溶溶，遙噱乎紘中。〈晉灼曰：口之上下名爲噱。言禽獸奔走倦極，皆遙張噱吐舌於紘網之中也。善曰：噱，其略切。〉三軍芒然，窮冘閼與。〈孟康曰：冘，行也。閼，止也。言三軍之盛，窮閼禽獸，使不得逸漏也。善曰：孟康之意，言窮其行止，皆無逸漏。如淳曰：窮，音穹。冘者，懈怠也。晉灼曰：閼與，容貌也。如、晉之意，言三軍芒然懈倦，容貌閼與而舒緩也。今依如、晉之說也。芒，莫郎切。冘，音滛。閼，於庶切。與，音豫。〉亶觀夫剽禽之紲隃，犀兕之抵觸。〈韋昭曰：亶，音但。善曰：古但字。紲與跇同，已見上文。文子曰：兕牛之動，以抵觸也。〉熊羆之挐玃，虎豹之凌遽。〈韋昭曰：挐玃，惶遽也。善曰：說文曰：凌，越也。遽，窘也。〉徒角槍題，注䠞竦讋。怖魂亡魄[23]，觸輻關脰。〈晉灼曰：徒，但也。服虔曰：獸以角觸地也。善曰：䠞與蹙同。爾雅曰：竦、慴，懼也。讋與慴同。觸輻關脰，言觸車輻因關其頸也。槍，七羊切。䠞，子育切。脰，音豆。〉妄發期中，進退履獲。〈善曰：言矢雖妄發而期於必中，進退之際，必踐履而獲之也。韓子曰：新砥礪殺矢，彀弩而射，雖冥而妄發，其端未嘗不中秋毫者也。〉創淫輪夷，丘累陵聚。〈張晏曰：淫，過也。夷，平也。言獸被創過大，血流與車輪平也[24]。音義曰：創血流平於車輪也。善曰：丘累陵聚，言積獸之多也。〉

　　於是禽殫中衰，〈善曰：中，竹仲切。〉相與集於靖冥之館，以臨珍池。〈晉灼曰：靖冥，深閑之館也。服虔曰：珍池，山下之流。〉灌以岐梁，溢以江河。〈晉灼曰：梁，梁山。善曰：尙書曰：治梁及岐。孔安國曰：治山通水，故以山名。〉東瞰目盡，西暢無崖。〈善曰：目盡，盡目而望也。無崖，廣遠也。〉隨珠和氏，焯爍其陂。〈善曰：焯，古灼字。爍，式藥切。〉玉石嶜崟，眩燿青熒。〈善曰：玉石，玉之與石也。李彤單行字曰：嶜崟，高大貌。青熒，光明貌。〉漢女水潛，怪物暗冥，不可殫形。〈應劭曰：漢女，鄭交甫所逢二女也。善曰：不可殫形，不能盡其形也。高唐賦曰：曾不可殫形也。〉玄鸞孔雀，翡翠垂榮。〈善曰：榮，光榮也。〉王雎關關，鴻鴈嚶嚶。羣娛乎其中[25]，噍噍昆鳴。〈善曰：毛詩曰：關關雎鳩。毛萇曰：雎鳩，王雎也。又曰：鳥鳴嚶嚶。噍與啾同，子由切。說文曰：昆，同也。〉鳧鷖振鷺，上下砰礚，聲若雷霆。〈善曰：言鳥飛上下，翅翼之聲若雷霆也。〉乃使文身之技，水格鱗蟲。〈服虔曰：文身，越人也，能入水取物也。〉凌堅冰，犯嚴淵，探巖排碕，薄索蛟螭。〈善曰：嚴，言可畏也。巖，岸側嶔巖之處也。孔安國尙書傳曰：薄，迫也。賈逵國語注曰：索，求也。嶔，口銜切。〉蹈獱獺，據黿鼉，〈善曰：郭璞三蒼解詁曰：獱，似狐，青色，居水中，食魚。服虔曰：音賓。善曰：廣雅曰：據，引也。〉抾靈𧔍。〈鄭玄曰：抾，音袪[26]。韋昭曰：抾，捧也。服虔曰：𧔍，觜𧔍。〉入洞穴，出蒼梧。〈晉灼曰：洞穴，禹穴也。善曰：郭璞山海經注曰：吳縣南太湖，中有包山，山下有洞庭道也。言潛行水底，無所不通也。〉乘巨鱗，騎京魚。〈善曰：京魚，大魚也，字或爲鯨。鯨亦大魚也。〉浮彭蠡，目有虞。〈應劭曰：彭蠡，大澤，在豫章。善曰：有虞，謂舜也。〉方椎夜光之流離，剖明月之珠胎，〈善曰：鄭玄毛詩箋曰：方，且也。明月珠，蚌子珠，爲蚌所懷，故曰胎。椎，直追切。〉鞭洛水之宓妃，餉屈原與彭胥。〈鄭玄曰：彭咸也。晉灼曰：胥，伍子胥也。皆水沒也。善曰：楚辭曰：願依彭咸之遺制[27]。王逸曰：殷賢大夫自投水而死。宓妃，已見上。子胥，已見吳都賦。〉

　　於茲乎鴻生鉅儒，俄軒冕，雜衣裳，〈韋昭曰：俄，卬也。車有蕃曰軒。冕，大冠也。善曰：管子曰：先王制軒冕，足以章貴賤。雜衣裳，言衣裳殊色也。〉脩唐典，匡雅頌，揖讓於前。昭光振燿，蠁曶如神。〈善曰：蠁曶，疾也。蠁與響同。曶與忽同。〉仁聲惠於北狄，武誼動於南鄰。〈善曰：南鄰，南方之邑。〉是以旃裘之王，胡貉之長，移珍來享，抗手稱臣。〈如淳曰：以物與人曰移。善曰：周禮曰：職方掌九貉。鄭司農曰：北方曰貉。犍爲舍人爾雅注曰：獻珍物曰珍，獻食物曰享。毛詩曰：自彼氐羌[28]，莫敢不來享。爾雅曰：享，獻也。抗手，舉手而拜者也。貉，莫白切。〉前入圍口，後陳盧山。〈孟康曰：單于南庭山[29]。〉羣公常伯陽朱墨翟之徒[30]，〈善曰：常伯，侍中也，已見籍田賦。陽朱、墨翟，取古賢以爲喻。列子曰：陽朱南游沛，逢老聃。高誘呂氏春秋注以爲宋人[31]。〉喟然並稱曰：「崇哉乎德，雖有唐虞大夏成周之隆，何以侈茲！〈善曰：周易曰：先王以作樂崇德。樂錄圖曰：成、康之隆，妖孽滅也。〉夫古之覲東嶽，禪梁基，舍此世也，其誰與哉？」〈善曰：東嶽，泰山也；梁，梁父也，已見上文。〉

　　上猶謙讓而未俞也，〈張晏曰：俞，然也。〉方將上獵三靈之流，下決醴泉之滋。〈如淳曰：三靈，日、月、星垂象之應也。服虔曰：受福流也。善曰：賈逵國語注曰：獵，取也。〉發黃龍之穴，窺鳳凰之巢，臨麒麟之囿，幸神雀之林。奢雲夢，侈孟諸。〈善曰：言以雲夢、孟諸爲奢侈而非之也。雲夢，楚藪澤名也。左氏傳曰：楚靈王與鄭伯田于江南之雲夢。孟諸，宋藪澤也。又曰：楚穆王欲伐宋，昭公導以田孟諸也。〉非章華，是靈臺。〈善曰：言以楚章華爲非，而以周之靈臺爲是。左傳：楚子成章華之臺。〉罕徂離宮而輟觀游。〈善曰：罕徂，言希往也。〉土事不飾，木功不彫，〈善曰：晏子曰：土事不文，木事不鏤。〉丞民乎農桑，勸之以弗怠，〈善曰：聲類曰：丞，亦拯字也。說文曰：拯，上舉也。〉儕男女使莫違。〈善曰：杜預左氏傳注曰：儕，等也。莫違，謂以時爲婚，無違於期也。毛詩序曰：男女多違。儕，士階切。〉恐貧窮者不徧被洋溢之饒，開禁苑，散公儲，創道德之囿，弘仁惠之虞。〈善曰：虞與娛古字通。〉馳弋乎神明之囿，覽觀乎羣臣之有亡。〈善曰：言馳弋神明之囿，冀以齊其聖德，觀其有無而加恩施。〉放雉兔，收罝罘。麋鹿蒭蕘與百姓共之，〈善曰：毛萇詩傳曰：芻蕘，薪采者也。〉蓋所以臻茲也。於是醇洪鬯之德，豐茂世之規。〈善曰：鬯與暢同。暢，通也。〉加勞三皇，勗勤五帝，不亦至乎！乃祗莊雍穆之徒，〈善曰：祗，敬也。雍，和也。〉立君臣之節，崇賢聖之業，未遑苑囿之麗，游獵之靡也。因回軫還衡，背阿房，反未央。〈善曰：麗，光華也。鄭玄禮記注曰：靡，奢侈也。〉

文選考異

 羽獵賦　案：賦下當有「一首」二字，後每題盡同。袁、茶陵本無。說見前。又前第七、八，後第十三、十四、十六各卷首子目亦放此。
 東南至宜春　何云漢書無「東」字，疑衍。案：據史文，此云「南至」，下云「西至」，又下云「北繞」，又下云「頗割其三垂」，故何云即指「上林之三垂」而言，是也。其東濱渭，則云「濱渭而東」而已，無所開廣，亦無所割，此句不得有「東」字。但善解「三垂」爲武帝侵西南東三方以置郡，豈所見漢書有「東」字與下「濱渭而東」相接連，以上林爲不僅有三垂耶？然所解實未安。
 濱渭而東　案：「濱」當作「賓」。注云「濱」與「賓」同音也。蓋善正文作「賓」，所引公羊作「濱」，故有此語。今各本以五臣作「濱」而亂之。難蜀父老「率土之濱」注「本或作賓」，可爲此作「賓」之證。今漢書作「瀕」，又異本耳。袁、茶陵二本無注「濱與賓同音也」六字，誤謂此專發音，與五臣「濱音賓」重複而削去，益非。
 不折中以泉臺　案：「折」當作「制」，善引韋昭曰「制或爲折也」，是其證矣。蓋五臣作「折」，而各本亂之。顏注漢書作「折」，即韋所云「或爲」耳。
 注「魯莊公築臺」　陳云「築」下當有「泉」字，是也。各本皆脫。
 注「假爲或人之意」　袁本、茶陵本「爲」下有「人也」二字。
 各以並時而得宜　袁本、茶陵本「以」作「亦」，案：漢書作「亦」，此疑尤本誤也。
 注「封禪各言異也」　陳云別本「言」字在「封」上爲是。案：今未見，但漢書注如此。
 以奉終始顓頊玄冥之統　袁本、茶陵本無「奉」字。案：漢書無，疑尤本誤。
 注「郭舍人爾雅注曰」　陳云爾雅郭注，與所引不同，則知非景純也。下文「移珍來享」句，又引犍爲舍人爾雅注。今案：其說是也。爾雅犍爲郡文學卒史臣舍人注二卷，見陸氏釋文敘例。必「犍爲」二字各本誤改作「郭」。
 注「落纍也」　袁本、茶陵本無此三字。案：在今漢書顏注。
 注「熒惑法」　案：「法」上當有「執」字。「熒惑或謂之執法」，見廣雅。各本及今漢書注皆脫。
 注「使司命不祥」　案：「命」字不當有。各本皆衍。漢書注無。
 注「陽朝陽明之朝」　案：上「朝」字當作「晁」，此善以「朝」解「晁」，故下云「晁古字同也」，各本皆譌。
 注「杜業奏事曰」　袁本、茶陵本無「奏事」二字。案：此文今在漢書霍光傳注中，云「杜延年奏載霍光柩以輬車」云云，非「杜業」明甚。宋孝武宣貴妃誄「晨轀解鳳」注所引云云，亦在霍光傳注。然則當作「杜延年奏曰」。各本皆誤。
 鱗羅布烈　茶陵本云五臣作「列」，袁本云善作「烈」。今案：各本所見皆非也。漢書作「列」，善自與之同，但傳寫譌耳。又案上文「霹靂烈缺」，二本校語亦云然，彼漢書仍作「列」，而以應劭「閃隙」之義求之，作「烈」自通，善、顏亦不盡同也。恐此涉彼而加「火」。
 注「吸喘息也」　袁本、茶陵本「喘」作「內」。案：二本是也，「喘」字誤。
 跋犀犛　袁本、茶陵本云善無「犀」。案：二本所見非也。漢書有，尤本獨未譌。
 掌蒺藜　茶陵本「藜」作「蔾」，注同。袁本正文「藜」，注「蔾」。案：漢書作「疾棃」。考字書「藜」、「蔾」二字有分別，據此知「蒺蔾」乃變體加「艹」，非借「藜藿」字。當依茶陵本。
 各按行伍　袁本、茶陵本云「伍」善作「五」。案：漢書作「伍」，或善作古字也。蹵部注「軍之部伍也」，當同此。
 注「罼罕也」　袁本、茶陵本「罼」作「畢」。案：「畢」字是也。上「荷垂天之罼」，漢書作「畢」。或善「畢」、五臣「罼」而亂之。尤并此亦改爲「罼」，未是。「太元畢格，禽鳥之貞」，用「畢」字，亦可證。
 注「應劭曰下時」　袁本、茶陵本無「劭曰」二字。案：漢書注有。
 魂亡魄　袁本、茶陵本下有「失」字，云善無。案：各本所見皆非也。漢書有，善自與之同，傳寫脫耳。陳云上當以「徒角槍題注」爲句，而「䠞竦讋怖」、「魂亡魄失」各以四字爲句也。
 注「言獸被創過大血流與車輪平也」　袁本、茶陵本無「大血流車」四字。案：無者是也。言「獸被創過」，解「創淫」；「與輪平也」，解「輪夷」，即謂獲獸平輪耳。張此解與下引音義迥別，尤所添改複沓，非是。
 羣娛乎其中　袁本、茶陵本「娛」作「嬉」，云善作「娛」。案：所見皆非也。漢書作「娭」，音許其反，說見上林賦「娭遊往來」下。又案：上文「娭澗間」，袁、茶陵本亦云善作「娛」，此本獨未譌，或尤延之依漢書校正。
 注「鄭玄曰抾音袪」　案：「玄」當作「氏」。各本皆誤。又下注「鄭玄曰：彭咸也」之「玄」，亦當作「氏」。「鄭氏」說見上林賦內。
 注「願依彭咸之遺制」　案：「制」當作「則」。各本皆譌。陳云別本作「則」，今未見。
 注「自彼氐羌」　袁本、茶陵本無此四字。
 注「單于南庭山」　袁本、茶陵本「南庭」作「庭南」。案：「庭南」是也。今本漢書注亦誤倒。
 陽朱墨翟之徒　袁本、茶陵本「陽」作「楊」，注同。案：「陽」蓋尤本之譌，漢書作「楊」。
 注「高誘呂氏春秋注以爲宋人」　袁本、茶陵本無此十一字。