# 文選卷第五十七

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

誄下

## 夏侯常侍誄

<sub>并序</sub>

> 潘安仁

夏侯湛，字孝若，譙國譙人也[^57.1.1]。少知名，弱冠辟太尉府[^57.1.2]，<sub>臧榮緒晉書曰：湛早有名譽，為太尉掾。</sub>

賢良方正徵，~~仍~~為太子舍人[^57.1.3]，尙書郎，野王令，<sub>臧榮緒晉書曰：湛舉賢良，對策，拜郎中，進補太子舍人，轉尙書郎，出宰野王令。漢書曰：何武賢良方正徵也。</sub>

中書郎，南陽相。<sub>臧榮緒晉書曰：湛除中書侍郎，出補南陽相。又曰：秦王柬，武帝第三子也，初封南陽王，後徙封秦王。</sub>

家艱乞還。<sub>毛詩曰：未堪家多難，余又集于蓼。</sub>

頃之，選為太子僕，未就命而世祖崩。<sub>世祖，武皇帝也。穀梁傳曰：高曰崩，厚曰崩，尊曰崩。天子之崩以尊也。其崩何？以在人上，故曰崩。</sub>

天子以為散騎常侍，從班列也。<sub>天子，惠帝也。</sub>

春秋四十有九，元康元年夏五月壬辰，寢疾卒于延喜里第。嗚呼哀哉！乃作誄曰：

禹錫玄珪，實曰文命。<sub>尙書曰：禹錫玄圭，告厥成功。又曰：文命敷于四海。史記曰：夏禹名曰文命。</sub>

克明克聖，光啟夏政。<sub>尙書曰：居上克明。又曰：克齊聖廣淵。左氏傳：宋向戌曰「以偪陽光啟寡君。」</sub>

其在于漢，邁勳惟嬰。<sub>漢書曰：夏侯嬰為太僕，常奉車從擊項籍。</sub>

思弘儒業，小大雙名。<sub>班固漢書述曰：世宗曄曄，思弘祖業。漢書曰：夏侯勝，字長公，少好學，從夏侯始昌受尙書。又曰：勝從父兄子建，字長卿，自師事勝。又曰：由是尙書有大小夏侯之學。</sub>

顯祖曜德，牧兗及荊。<sub>王隱晉書曰：夏侯威，字季權，歷荊兗二州刺史。史記：祭公謀父曰「先王曜德不觀兵。」</sub>

父守淮岱，治亦有聲。<sub>王隱晉書曰：威次子莊，淮南太守。毛詩曰：文王有聲。</sub>

英英夫子，灼灼其俊。飛辯摛藻，華繁玉振。<sub>孔融薦禰衡表曰：飛辯騁辭。班固答賓戲曰：摛藻如春華。孟子曰：集大成也者，金聲而玉振。</sub>

如彼隨和，發彩流潤。<sub>淮南子曰：隨侯之珠，和氏之璧，得之而富，失之而貧。禮記：孔子曰「夫玉溫潤而澤仁也。」</sub>

如彼錦繢，列素點絢。<sub>論語：子夏問曰「巧笑倩兮，美目眄兮，素以為絢兮。何謂也？」子曰「繢事後素。」*鄭玄曰，繢，畫文也。*</sub>

人見其表，莫測其裏。<sub>尙書大傳：孔子謂子夏曰「子見其表，未見其裏。」法言曰：或問聖人表裏，曰「威儀文辭，表也；德行忠信，裏也。」</sub>

徒謂吾生，文勝則史。<sub>論語：子曰「文勝質則史。」</sub>

心照神交，唯我與子。<sub>莊子：子綦曰「其寐也魂交。」論語：子謂顏回曰「唯我與爾有是夫！」</sub>

且歷少長，逮觀終始。<sub>孝經曰：夫孝，始於事親，中於事君，終於立身。</sub>

子之承親，孝齊閔參。<sub>漢書：武帝詔曰「孝子順孫，願自竭以承其親。」論語：子曰「孝哉閔子騫！」禮記：公明儀問曾子曰「夫子可以為孝乎？」曾子曰「君子之所謂孝者，先意承志，諭父母於道。參直養者，安能為孝乎？」</sub>

子之友悌，和如瑟琴。<sub>毛詩曰：妻子好合，如鼓瑟琴。</sub>

事君直道，與朋信心。<sub>論語：柳下惠曰「直道而事人。」又，子夏曰「與朋友交，言而有信。」</sub>

雖實唱高，猶賞爾音。<sub>宋玉對問曰：曲彌高者，其和彌寡。曹植求自試表曰：或有賞音而識道。</sub>

弱冠厲翼，羽儀初升。<sub>~~禮記曰：人生二十曰弱冠。~~[^57.1.4]呂氏春秋曰：征鳥厲疾。周易曰：鴻漸于陸，其羽可用為儀。</sub>

公弓既招，皇輿乃徵。<sub>左氏傳：陳敬仲曰「詩曰『翹翹車乘，招我以弓。』」范曄後漢書曰：侯瑾州郡累召公車，有道徵也。</sub>

內贊兩宮，外宰黎蒸。<sub>典引曰：巡靖黎蒸。</sub>

忠節允著，清風載興。<sub>胡廣書曰：建鴻德，流清風。</sub>

泱`央`彼樂都，寵子惟王。<sub>左氏傳：延陵季子曰「泱泱乎大風也哉！」南都賦曰：於顯樂都。</sub>

設官建輔，妙簡邦良。用取喉舌，相爾南陽。<sub>尙書：帝曰「龍，命汝作納言。」*孔安國曰：納言，喉舌之官。*毛詩曰：出納王命，王之喉舌。</sub>

惠訓不倦，視民如傷。<sub>左氏傳：祁奚曰「惠訓不倦，叔向有焉。」又，逢滑曰「國之興也，視~~之~~民如傷[^57.1.5]。」</sub>

乃眷北顧，辭祿延喜。<sub>孟子注：德厚受祿，德薄辭祿也。</sub>

余亦偃息，無事明時。<sub>呂氏春秋：田贊曰「偃息之義，則未之識。」</sub>

疇昔之遊，二紀于茲。<sub>左氏傳：羊斟曰「疇昔之羊，子為政。」孔安國尙書傳曰：十二年曰紀。</sub>

班白攜手，何歡如之！<sub>禮記曰：班白者不提挈。毛詩曰：惠而好我，攜手同行。</sub>

居吾語汝，眾實勝寡。<sub>論語：子曰「由，居，吾語汝。」慎子曰：眾之勝寡，必也。</sub>

人惡雋異，俗疵文雅。<sub>孔安國尙書傳曰：疵，病也。大戴禮曰：天子不知文雅之辭，少師之任。</sub>

執戟疲楊，長沙投賈。<sub>曹子建與楊德祖書曰[^57.1.6]：楊子雲，先朝執戟之臣耳。漢書曰：賈誼為長沙王太傅。誼既以謫去，意不自得。</sub>

無謂爾高，恥居物下。子乃洗然，變色易容。<sub>史記曰：觀范雎之見王者，群臣莫不洒然變色易容者。</sub>

慨焉嘆曰：道固不同。<sub>論語：子曰「道不同，不相為謀。」</sub>

為仁由己，匪我求蒙。<sub>論語：顏淵問仁，孔子曰「克己復禮為仁。為仁由己，而由人乎哉？」周易曰：童蒙求我，匪我求童蒙。</sub>

誰毀誰譽？何去何從？<sub>論語：孔子曰「吾之於人，誰毀誰譽？」楚辭曰：此孰吉孰凶？何去何從？</sub>

莫涅匪~~緇~~淄[^57.1.7]，莫磨匪磷。<sub>論語：子曰「不曰堅乎？磨而不磷；不曰白乎？涅而不淄。」</sub>

予獨正色，居屈志申。<sub>尙書曰：正色率下。</sub>

雖不爾以，猶致其身。<sub>論語：周公謂魯公曰「不使大臣，怨乎不以。」又，子夏曰「事君能致其身。」</sub>

獻替盡規，媚茲一人。<sub>國語：史黯謂趙簡子曰「夫事君者，諫過而賞善，薦可而替否，獻能而進賢。」毛詩曰：媚茲一人，應侯順德。</sub>

讜言忠謀，世祖是嘉。<sub>漢書：成帝曰「久不見班生，今日復聞讜言。」聲類曰：讜，善言也。</sub>

將僕儲皇，奉轡承華。<sub>漢書曰：太子家有僕。上林賦曰：孫叔奉轡。漢舊儀有承華廄。</sub>

先朝末命，聖列顯加。<sub>尙書曰：道揚末命。</sub>

入侍帝~~闈~~闥[^57.1.8]，出光厥家。我聞積善，神降之吉。<sub>周易曰：積善之家，必有餘慶。左氏傳：季梁曰「於是乎民和而神降之福。」</sub>

宜享遐紀，長保天秩。<sub>尙書曰：天秩有禮，自我五禮，有庸哉！</sub>

如何斯人，而有斯疾。<sub>論語：伯牛有疾，子曰「斯人也，而有斯疾也。」</sub>

曾未知命，中年隕卒。嗚呼哀哉！<sub>論語：子曰「五十而知天命。」中年，猶中身也。尙書曰：文王受命惟中身。</sub>

唯爾之存，匪爵而貴。<sub>孫卿子曰：君子無爵而貴，無祿而富。</sub>

甘食美服，重珍兼味。<sub>臧榮緒晉書曰：湛族為盛門，性頗豪侈，甘食美服，窮滋極珍。</sub>

臨終遺誓，永錫爾類。<sub>毛詩曰：孝子不匱，永錫爾類。</sub>

斂以時襲，殯不簡器。<sub>臧榮緒晉書曰：湛將沒，遺命小棺薄斂，不修封樹。禮記曰：延陵季子適齊，長子死，其斂以時服。漢書曰：衣禪複為襲。</sub>

誰能拔俗，生盡其養？孰是養生，而薄其葬？<sub>漢書曰：楊王孫家業千金，厚自奉，養生亡所不致。及病且終，曰「吾欲臝葬。」淮南子曰：節財薄葬，簡服生焉。</sub>

淵哉若人！縱心條暢。<sub>班固楊雄述曰：淵哉若人！實好斯文。</sub>

傑操明達，困而彌亮。柩輅既祖，容體長歸。<sub>周禮：小喪供柩輅。*鄭玄曰：柩輅，載柩車也。*周禮曰：喪祝掌大喪，祖，飾棺，乃載。*鄭玄曰：祖為行始也。*家語曰：顓孫師有容體資質。</sub>

存亡永訣，逝者不追。<sub>鄭玄毛詩箋云：往矣，訣別之辭。論語：子在川上曰「逝者如斯夫！」</sub>

望子舊車，覽爾遺衣。愊抑失聲，迸涕交揮。<sub>禮記曰：內人行哭失聲。家語：公父文伯卒，敬姜曰「二三婦，無揮涕。」蔡邕陳仲弓碑曰：巖藪知名，失聲揮涕。</sub>

非子為慟，吾慟為誰？嗚呼哀哉！<sub>論語曰：顏淵死，子哭之慟。從者曰「子慟矣！」子曰「非夫人之為慟而誰為慟乎[^57.1.9]？」</sub>

日往月來，暑退寒襲。<sub>周易曰：日往則月來，月往則日來；寒往則暑來，暑往則寒來。左氏傳：張趯曰「火中，寒暑乃退。」孔安國尙書傳曰：襲，因也。</sub>

零露沾凝，勁風淒急。慘爾其傷，念我良執。<sub>禮記曰：見父之執，不謂之進不敢進，不謂之退不敢退。</sub>

適子素館，撫孤相泣。<sub>毛詩曰：適子之館兮。撫孤，羊舌氏叔向也，已見廣絕交論。</sub>

前思未弭，後感仍集。<sub>賈逵國語注曰：弭，忘也。</sub>

積悲滿懷，逝矣安及！嗚呼哀哉！

[^57.1.1]: 考異：譙人也：袁本、茶陵本「譙」下有「國譙」二字，是也。此尤本脫。

[^57.1.2]: 考異：辟太尉府：何校「府」下添「掾」字，陳同。案：此非也。袁本云善無「掾」字。茶陵本失著校語，何、陳誤依之。

[^57.1.3]: 考異：仍為太子舍人：袁本、茶陵本無「仍」字，是也。此尤本衍。

[^57.1.4]: 考異：注「禮記曰人生二十曰弱冠」：袁本、茶陵本無此十字。案：此即尤誤取增多者。

[^57.1.5]: 考異：注「視之如傷」：袁本「之」作「民」，是也。茶陵本亦誤「之」。

[^57.1.6]: 考異：注「曹子建楊德祖書曰」：何校「楊」上添「與」字，陳同，是也。各本皆脫。

[^57.1.7]: 考異：莫涅匪緇：案「緇」當作「淄」，注引論語作「淄」，可證。後漢書皇后紀論「遂忘淄蠹」，章懷注云「淄，黑也」。座右銘「在涅貴不淄」注亦引「涅而不淄」，「淄」、「緇」同字耳，不知者誤改之也。袁本并善注改為「淄」字，大誤。

[^57.1.8]: 考異：入侍帝闈：袁本、茶陵本「闈」作「闥」。案；此無以考也。

[^57.1.9]: 考異：注「而誰為」：袁本、茶陵本「為」下有「慟乎」二字。案：此尤校刪之也。

## 馬汧督誄

<sub>并序</sub>

<sub>臧榮緒晉書曰：汧督馬敦，立功孤城，為州司所枉，死於囹圄，岳誄之。</sub>

> 潘安仁

惟元康七年秋九月十五日，晉故督守關中侯扶風馬君卒。嗚呼哀哉！初，雍部之內屬，羌反未弭，而編戶之氐又肆逆焉。<sub>傅暢晉諸公讚曰：惠帝元康五年，武庫火。北地盧水胡、馬蘭羌[^57.2.1]因此為亂，推齊萬年為主。杜預左氏傳注曰：弭，息也。漢書：呂后曰「諸將與帝為編戶民。」</sub>

雖王旅致討，終於殄滅，<sub>毛詩曰：王旅嘽嘽。</sub>

而蜂蠆有毒，驟失小利，<sub>左氏傳：臧文仲曰「君無謂邾小，蜂蠆有毒，況國乎？」</sub>

俾百姓流亡，頻於塗炭。<sub>毛詩曰：人卒流亡。尙書曰：有夏昏德，民墜塗炭。</sub>

建威喪元於好畤，州伯宵遁乎大谿。<sub>王隱晉書曰：解系為雍州刺史。又曰：朝廷以周處忠烈，欲遣討氐，乃拜為建威將軍。又曰：周處解系與賊戰于六陌，軍敗，周處死之。孟子曰：勇士不忘喪其元。左氏傳曰：秦師夜遯。</sub>

若夫偏師裨將之殞首覆軍者，蓋以十數；<sub>左氏傳：韓子曰「彘子以偏師陷[^57.2.2]，子罪大矣！」漢書曰：大將軍霍去病裨將侯者九人。漢書：谷永上書曰「齊客隕首公門，以報恩施。」史記：齊使人說越曰「韓之攻楚，覆其軍，殺其將。」</sub>

剖符專城，紆青拖墨之司，奔走失其守者，相望於境。<sub>東觀漢記：韋彪上議曰「二千石皆以選出京師，剖符典千里。」古樂府日出東南隅行曰[^57.2.3]：三十侍中郎，四十專城居。解嘲曰：紆青拖紫，朱丹其轂。漢書：比六百石以上，銅印墨綬。云剖符專城，則青墨是也。墨或為紫，非。</sub>

秦隴之僭，鞏更為魁，<sub>鞏，姓也，更，名也。漢書曰：羌煎鞏降。東觀漢記曰：羌什長鞏~~便~~叟。然~~更~~叟蓋其種也[^57.2.4]。尙書曰：殲厥渠魁。</sub>

既已襲汧而館其縣。<sub>左氏傳曰：凡師輕曰襲。*杜預曰：掩其不備。*</sub>

子以眇爾之身，介乎重圍之裏；率寡弱之眾，據十雉之城。<sub>十雉，言小也。</sub>

群氐如蝟毛而起，四面雨射城中。城中鑿穴而處，負戶而汲。<sub>漢書：賈誼曰「高帝功臣，反者如蝟毛而起。」東觀漢記曰：上入昆陽，二公環昆陽城積弩射城，矢如雨下，城中負戶而汲。</sub>

木石將盡，樵蘇乏竭，芻蕘罄絕。<sub>漢書：李左車曰：樵蘇後爨，師不宿飽。*晉灼曰：樵，取薪也；蘇，取草也。*毛詩曰：詢于芻蕘。*毛萇曰：芻蕘，薪采者也。*</sub>

於是乎發梁棟而用之，![&#x26279;](images/26279.svg)`的`以鐵鎖機關，既縱礧而又升焉。<sub>言以鐵鎖繫木為機關，既縱之礧敵，而又收上焉。漢書曰：匈奴乘隅下~~礧~~壘石[^57.2.5]。又曰：高城深塹具藺石。*如淳曰：藺石，城上~~礧~~雷石也[^57.2.6]。*杜篤論都賦曰：一卒舉礧，千夫沈滯。然礧與~~礨~~壘雷並同[^57.2.7]；力對切。</sub>

爨陳焦之麥，柿~~`孚廢`~~梠`呂`桷`角`之松。<sub>說文曰：柿，削柿也；孚廢切。又曰：梠，楣也[^57.2.8]。又曰：桷，榱也。</sub>

用能薪芻不匱，人畜取給，青煙傍起，歷馬長鳴。<sub>古詩曰：朱火然其中，青煙颺其間。司馬彪莊子注曰：皂，歷也。</sub>

凶醜駭而疑懼，乃闕`掘`地而攻。子命穴浚塹，寘壺鐳`雷`瓶甒`武`以偵`恥令`之。<sub>墨子曰：若城外穿地來攻者，宜於城內掘井以薄城~~，幕甖內井~~[^57.2.9]，使聰耳者伏罌而聽，審知穴處，鑿內迎之。東觀漢記曰：使先登偵之，言虜欲去。然偵，廉視也。方言曰：甒，罌也。</sub>

將穿，響作，內焚穬`古猛`火薰之，潛氐殲焉。<sub>崔寔四民月令曰：四月可糴穬。*注曰：大麥之無皮毛者曰穬。*潛氐，謂潛攻之氐也。</sub>

久之，安西之救至，竟免虎口之厄，<sub>王隱晉書曰：齊萬年帥羌胡圍涇陽。遣安西將軍夏侯駿西討氐羌。莊子：孔子曰「丘幾不免虎口哉。」</sub>

全數百萬石之積，文契書於幕府。<sub>漢書音義曰：衛青征匈奴，大克獲，帝就拜大將軍於幕中~~府~~[^57.2.10]，因曰幕府。</sub>

聖朝疇咨，進以顯秩，殊以幢蓋之制。<sub>幢蓋，將軍刺史之儀也。兵書曰：軍主長服赤幢。東觀漢記曰：段熲為并州刺史，曲蓋朱旗。</sub>

而州之有司，乃以私隸數口，穀十斛，考訊吏兵，以檟楚之辭連之。<sub>禮記曰：夏楚二物，以收其威。鄭玄曰：夏，槄也；楚，荊也。夏與檟古今字通。</sub>

大將軍屢抗其疏，<sub>干寶晉紀曰：梁王~~彤~~肜[^57.2.11]為征西大將軍。</sub>

曰「敦固守孤城，獨當群寇，<sub>管子曰：民無恥，不可以固守。</sub>

以少禦眾，載離寒暑，<sub>莊子曰：晉之善戰者牛丑，以寡擊眾。</sub>

臨危奮節，保穀全城。而雍州從事，忌敦勳效，極推小疵，<sub>周易曰：悔吝者，言乎其小疵也。</sub>

非所以褒獎元功。宜解敦禁劾~~`何戴`~~假授[^57.2.12]。」<sub>言請解禁劾而假授之以官也。說文曰：劾，法有罪也；何戴切。</sub>

詔書遽許，而子固已下獄發憤而卒也。朝廷聞而傷之，策書曰「皇帝咨故督守關中侯馬敦，忠勇果毅，率厲有力，固守孤城，危逼獲濟。寵秩未加，不幸喪亡，朕用悼焉。今追贈牙門將軍印綬，祠以少牢。」<sub>王隱晉書：贈馬敦詔曰「今追贈牙門將軍印綬，祠以少牢。」</sub>

魂而有靈，嘉茲寵榮。<sub>范曄後漢書曰：和帝追謚梁竦詔曰「魂而有靈，嘉斯寵榮。」</sub>

然絜士之聞穢，其庸致思乎？<sub>言絜士之聞己穢，其庸致思以求生乎？家語曰：孔子登於豐山而嘆曰「於斯致思，無不至矣。」</sub>

若乃下吏之肆其噤害，則皆妒之徒也。<sub>楚辭曰：口噤閉而不言。然~~則~~口不言[^57.2.13]，心害之為噤害也。廣雅曰：妒，害也。</sub>

嗟乎！妒之欺善，抑亦貿首之讎也。<sub>言嫉妒之徒，欺此善士，抑亦同彼貿首之讎也。戰國策：~~甘茂謂楚王曰魏氏聽~~[^57.2.14]甘茂與樗里疾貿首之讎也。</sub>

語曰「或戒其子，慎無為善。」言固可以若是，悲夫！<sub>淮南子曰：人有嫁其子而教之曰「爾行矣！慎無為善。」曰「不為善，將為不善邪？」應之曰「善且猶弗為，況不善乎？」此全其天器者也。*高誘曰：器猶性也。*</sub>

昔乘丘之戰，縣`玄`賁`奔`父`甫`御魯莊公，馬驚敗績。賁父曰「他日未嘗敗績，而今敗績，是無勇也。」遂死之。圉人浴馬，有流矢在白肉。公曰「非其罪也。」乃誄之。<sub>禮記曰：魯莊公及宋人戰于乘丘，縣賁父御。馬驚敗績，公墜。縣賁父曰「他日不敗績，而今敗績，是無勇也。」遂死之。圉人浴馬，有流矢在白肉。公曰「非其罪也。」遂誄之。士之有誄，自此始也。*鄭玄曰：白肉，股裏。*</sub>

漢明帝時，有司馬叔持者，白日於都市手劍父讎，視死如歸。亦命史臣班固而為之誄。<sub>公羊傳曰：仇牧聞宋萬殺君，手劍而叱之。*何休曰：手劍，持拔劍也。*呂氏春秋，管子曰：三軍之士，視死如歸。</sub>

然則忠孝義烈之流，慷慨非命而死者，綴辭之士，未之或遺也。<sub>班固漢書贊曰：自孔子後，綴文之士眾矣。</sub>

天子既已策而贈之，微臣託乎舊史之末，敢闕其文哉？乃作誄曰：

知人未易，人未易知。<sub>史記曰：侯嬴曰「人固未易知，知人亦未易。」</sub>

嗟茲馬生，位末名卑。西戎猾夏，乃奮其奇。<sub>尙書曰：蠻夷猾夏。*孔安國曰：猾，亂也。*</sub>

保此汧城，救我邊危。彼邊奚危？城小粟富。子以眇身，而裁其守。兵無加衛，墉不增築。婪婪群狄，豺虎競逐。<sub>左氏傳：富辰諫王曰「狄固貪惏，王又啟之。」說文曰：杜林說卜者黨相詐驗為婪；力南切。漢書張耳陳餘述曰：據國爭權，還為豺虎。又曰：魏其武安之屬，競逐於京師。</sub>

鞏~~更~~叟恣睢，潛跱官寺。<sub>呂氏春秋曰：在上無道，倨傲荒惡，恣睢自用也。楚辭曰：意恣睢以指摘。史記：李斯曰「獨行~~怨~~恣睢之心[^57.2.15]。」漢書：任橫攻官寺。東觀漢記曰：象林蠻夷攻燔官寺。</sub>

齊萬虓`呼交`闞`呼檻`，震驚台司。<sub>毛詩曰：進厥虎臣，闞如虓虎。又曰：震驚徐方。春秋漢含孳曰：三公在天法三台。</sub>

聲勢沸騰，種落煽`扇`熾。<sub>謝承後漢書曰：匈奴詣張奐降，聲勢猛烈。毛詩曰：百川沸騰。風俗通曰：諸羌種落熾盛，大為邊害。</sub>

旌旗電舒，戈矛林植。彤珠星流，飛矢雨集。<sub>彤珠星流，謂冶鐵以灌敵。司馬兵法~~曰~~[^57.2.16]：火攻有五，斯為一焉。漢書曰：鑪中鐵銷，散如流星。矢如雨，見上文。</sub>

惴惴士女，號天以泣。<sub>爾雅曰：惴惴，懼也。尙書曰：號泣於旻天。</sub>

爨麥而炊，負戶以汲。累卵之危，倒懸之急。<sub>說苑曰：晉靈公造九層臺，孫息聞之，求見曰「臣能累十二博棋，加九雞子其上。」公曰「子作之。」孫息以棋子置下，加九雞子其上。公曰「危哉！」孟子曰：當今之時，萬乘之國行仁政，人悅之，猶解倒懸。</sub>

馬生爰發，在險彌亮。<sub>毛詩曰：賦政于外，四方爰發。</sub>

精~~冠~~貫白日[^57.2.17]，猛烈秋霜。<sub>戰國策：~~康~~唐雎曰[^57.2.18]「聶政之刺韓傀也，白虹貫日。」申鑒曰：人主怒如秋霜。</sub>

稜威可厲，懦夫克壯。<sub>漢書：武帝報李廣曰「威稜憺乎鄰國。」孟子曰：聞伯夷之風者，懦夫有立志。毛詩曰：克壯其猷。</sub>

霑恩撫循，寒士挾纊。<sub>左氏傳曰：楚子伐蕭，申公巫臣曰「師人多寒。」王巡三軍，拊而勉之，三軍之士，皆如挾纊。</sub>

蠢蠢犬羊，阻眾陵寡。<sub>漢名臣奏曰：太尉掾應劭等議[^57.2.19]，以為鮮卑隔在漠北，犬羊為群。韓詩外傳曰：強不陵弱，眾不暴寡。</sub>

潛隧密攻，九地之下。<sub>司馬兵法曰：善守者藏於九地之下，善攻者動於九天之上。</sub>

愜愜窮城，氣若無假。<sub>王逸楚辭注曰[^57.2.20]：愜愜小息，畏罹患禍者也。魏明帝善哉行曰：假氣游魂，鳥魚為伍。</sub>

昔命懸天，今也惟馬。<sub>論衡曰：夫命懸於天，吉凶存於時。</sub>

惟此馬生，才博智贍。<sub>解嘲曰：雖其人之贍智哉。字書曰：贍，足也。</sub>

偵`恥命`以瓶壺，![&#x2073A;](images/2073A.svg)`靈結`以長塹。<sub>徐爰射雉賦注曰：![&#x2073A;](images/2073A.svg)，割也。說文曰：塹，坑也；七豔切。</sub>

鍤未見鋒，火以起焰。薰尸滿窟，~~棓~~掊穴以斂[^57.2.21]。<sub>廣雅曰：棓，~~棰~~捶也[^57.2.22]；蒲溝切。</sub>

木石匱竭，萁稈空虛。瞷然馬生，傲若有餘。<sub>左氏傳：晉邊吏讓鄭曰「今執事撊然，授兵登埤。」*杜預曰：撊然，勁忿貌也。*撊與瞷同；下板切。孔融薦禰衡表曰：臨敵有餘。</sub>

![&#x26279;](images/26279.svg)`的`梁為礧，柿`廢`松為芻。守不乏械，歷有鳴駒。哀哀建威，身伏斧質。<sub>鄭玄周禮注曰：質，木椹也。</sub>

悠悠~~烈~~列將[^57.2.23]，覆軍喪器。戎釋我徒，顯誅我帥。以生易死，疇克不二。<sub>漢書：公孫玃說梁王曰「昔宋人立公子突以活其君，非義也。春秋記之，為其以生易死，以存易亡。」</sub>

聖朝西顧，關右震惶。分我汧庾，化為寇糧。實賴夫子，思謩~~`模`~~彌長[^57.2.24]。<sub>蔡邕趙歷碑曰：加以思謀深長，達於從政。孔安國尙書傳曰：謩，謀也；音模。</sub>

咸使有勇，致命知方。<sub>論語：子路曰「千乘之國，攝乎大國之間，加之以師旅，因之以饑饉，由也為之，比及三年，可使有勇，且知方也。」又，子張曰「士見危致命。」</sub>

我雖末學，聞之前典。<sub>莊子曰：末學，古之人有之。東京賦曰：所謂末學膚受。</sub>

十世宥能，表墓旌善。<sub>左氏傳曰：宣子囚叔向，祁奚聞之而見宣子曰「夫謀而鮮過，叔向有焉，社稷之固也。猶將十世宥之，以勸能者。今一不免其身，以棄社稷，不亦惑乎！」尙書曰：封比干之墓。賈逵國語注曰：旌，表也。</sub>

思人愛樹，甘棠~~不~~勿翦[^57.2.25]。<sub>左氏傳：君子曰「詩云『蔽芾甘棠，勿翦勿伐，召伯所茇。』思其人，猶愛其樹也。」</sub>

矧乃吾子，功深疑淺。兩造未具，儲隸蓋鮮。<sub>尙書曰：兩造具備，師聽五辭。*孔安國曰：兩，謂囚證也。造，至也。兩至具備，眾聽其入五刑之辭。*</sub>

孰是勳庸，而不獲免？猾哉部司，其心反側。斲善害能，醜正惡直。<sub>鄭玄毛詩箋曰：惡直醜正。</sub>

牧人逶迤，自公退食。<sub>國語：里革曰「且夫君也者，將牧人而正其邪。」毛詩曰：逶迤逶迤，自公退食。*毛萇詩傳曰：逶迤，行可蹤迹也。*</sub>

聞穢鷹揚，曾不戢翼。<sub>言聞穢必殞，若鷹之揚，~~若~~不戢翼而少留也[^57.2.26]。毛詩曰：惟師尚父，時惟鷹揚。又曰：鴛鴦在梁，戢其左翼。</sub>

忘爾大勞，猜爾小利。<sub>方言曰：猜，恨也。</sub>

苟莫開懷，于何不至？<sub>言人不開懷以相容，則瑕釁于何而不至？</sub>

慨慨馬生，~~琅琅~~硠硠高致[^57.2.27]。<sub>說文曰：慷慨，壯士不得志也。廣雅曰：~~琅琅~~硠硠，堅也[^57.2.28]；力唐切。</sub>

發憤囹圄，沒而猶視。嗚呼哀哉！<sub>左氏傳曰：荀偃伐齊，卒，視，不可唅。欒懷曰「主苟終，所不嗣事于齊，有如河。」乃瞑，受唅。</sub>

安平出奇，破齊克完。<sub>史記曰：田單者，齊諸田疏屬也。燕破齊，田單東保即墨。燕引兵圍即墨。田單乃收城中得千餘牛，為絳繒衣，畫以五采龍文，束兵刃其角，而灌脂束葦於尾，燒其端。鑿城數十穴。夜縱牛，壯士五千人隨其後。牛尾熱，怒而奔燕。燕軍夜大驚。尾炬火光明炫燿，燕軍視之，皆龍文，所觸盡死傷。五千人因銜枚擊之，燕軍大敗駭走。齊人遂夷殺其將騎劫。而齊七十餘城皆復為齊。襄王封田單，號曰安平君。太史公曰：兵善者出奇無窮。</sub>

張孟運籌，危趙獲安。<sub>戰國策曰：智伯從韓魏兵以攻趙，圍晉陽，決晉水以灌之。襄子謂張孟談曰「士大夫病，吾不能守矣。」孟談於是陰見韓魏之君曰「今智伯率二君而伐趙，趙亡，則君次之。」二君曰「我知其然。」即與張孟談陰約三軍與之期曰「夜遣人入晉陽。」趙氏殺守隄之吏，而決水灌智伯，智伯軍救水而亂，韓魏翼而擊之，襄子將卒犯其前，大敗智氏軍而擒智伯。智伯身死國亡，地分為三。漢書：高祖曰「運籌策於帷幄之中。」</sub>

汧人賴子，猶彼談單。如何吝嫉，搖之筆端？<sub>吝嫉，謂有司貪吝嫉妒也。論衡曰：文吏搖筆，考迹民事。韓詩外傳曰：避文士之筆端。</sub>

傾倉可賞，矧云私粟？狄隸可頒，況曰家僕？<sub>周禮：有蠻隸夷隸。*鄭玄曰：征蠻夷所獲也。*頒，賦也。頒與班古字通。</sub>

剔子雙龜，貫以三木。<sub>為督守及關中侯，故雙龜也。司馬遷答任少卿書曰：魏其，大將也，衣赭關三木。</sub>

功存汧城，身死汧獄。凡爾同圍，心焉摧剝。扶老攜幼，街號巷哭。嗚呼哀哉！<sub>戰國策曰：薛人扶老攜幼迎孟嘗君。劉縚聖賢本紀曰：子產卒，國人哭於巷。婦人泣於機。</sub>

明明天子，旌以殊恩。<sub>毛詩曰：明明天子，令聞不已。</sub>

光光寵贈，乃牙其門。司勳頒爵，亦兆後昆。<sub>周禮曰：凡有功者，祭于大蒸，司勳詔之，尙書曰：垂裕後昆。</sub>

死而有靈，庶慰冤魂。嗚呼哀哉！

[^57.2.1]: 考異：注「蘭羌」：案「蘭」上當有「馬」字。關中詩注引有。各本皆脫。今晉書惠帝紀亦可證也。

[^57.2.2]: 考異：注「彘以偏師陷」：案「彘」下當有「子」字。各本皆脫。

[^57.2.3]: 考異：注「日出東南隅曰」：陳云「隅」下脫「行」字，是也。各本皆脫。

[^57.2.4]: 考異：注「羌什長鞏便然更蓋其種也」：案「便」當作「傁」，「更」當作「叟」。各本皆誤。善意謂「叟」即「傁」字也，或尚有「傁」、「叟」異同之語而不全。若作「便」、「更」則不相通。又案：以此推之，正文及上注二「更」字皆「叟」之誤。後誄「鞏更恣睢」亦然。

[^57.2.5]: 考異：注「下礧石」：茶陵本「礧」作「壘」。袁本作「礨」。案「壘」字是也。此所引李陵傳文。

[^57.2.6]: 考異：注「城上礧石也」：袁本、茶陵本「礧」作「礨」。案：各本皆非，當作「雷」。此所引晁錯傳注文。

[^57.2.7]: 考異：注「然礧與礨並同」：案「礨」當作「壘雷」二字。各本皆誤。

[^57.2.8]: 考異：注「梠楣也」：袁本「梠」上有「孚廢切又曰」五字，「也」下有「又曰」二字，是也。茶陵本與此同，非。

[^57.2.9]: 考異：注「幕甖內井」：袁本、茶陵本無此四字。

[^57.2.10]: 考異：注「於幕中府」：袁本、茶陵本無「府」字，是也。

[^57.2.11]: 考異：注「梁王彤」：陳云「彤」，「肜」誤，是也。各本皆偽。又案：關中詩注與此同，亦偽也。

[^57.2.12]: 考異：注「何戴」：袁本、茶陵本作「何戴切」三字，在注末，是也。

[^57.2.13]: 考異：注「然則口不言」：案「則」字不當有。各本皆衍。

[^57.2.14]: 考異：注「甘茂謂楚王曰魏氏聽」：袁本、茶陵本無此九字。

[^57.2.15]: 考異：注「獨行怨睢之心」：案「怨」當作「恣」。各本皆偽。

[^57.2.16]: 考異：注「司馬兵法曰」：陳云「曰」字衍，是也。各本皆衍。

[^57.2.17]: 考異：精冠白日：袁本、茶陵本「冠」作「貫」，是也。此尤本誤字。

[^57.2.18]: 考異：注「康雎曰」：陳云「康」，「唐」誤，是也。各本皆偽。

[^57.2.19]: 考異：注「太尉應劭等議」：何校「尉」下增「掾」字。陳云脫「掾」字，見後安陸昭王碑，是也。各本皆脫。

[^57.2.20]: 考異：注「王逸楚辭曰」：陳云「辭」下脫「注」字，是也。各本皆脫。

[^57.2.21]: 考異：棓穴以斂：袁本、茶陵本「棓」作「掊」，注同，是也。此尤本誤字。

[^57.2.22]: 考異：注「棰也」：袁本、茶陵本「棰」作「捶」，是也。

[^57.2.23]: 考異：悠悠烈將：何校「烈」改「列」，陳同。各本皆非。

[^57.2.24]: 考異：注「模」：袁本、茶陵本作「音模」二字，在注末，是也。

[^57.2.25]: 考異：甘棠不翦：袁本、茶陵本「不」作「勿」。案：此無以考之。

[^57.2.26]: 考異：注「若不戢翼而少留也」：案「若」字不當有。各本皆衍。

[^57.2.27]: 考異：琅琅高致：袁本、茶陵本作「硠硠」，注同，是也。此尤本誤。

[^57.2.28]: 考異：注「堅也」：袁本、茶陵本「也」下有「力唐切」三字，是也。

## 陽給事誄

<sub>并序</sub>

<sub>沈約宋書曰：永初三年，索虜嗣自率眾至方城。虜悉力攻滑臺，城東北崩壞，王景度出奔，景度司馬陽瓚堅守不動，眾潰，抗節不降，為虜所殺。少帝追贈給事中。尙書令傅亮議瓚家在彭城，宜即以入臺絹一百匹，粟三百斛賜給。後文帝立，命文士顏延年[^57.3.1]為之誄焉。</sub>

> 顏延年

惟永初三年十一月十一日，宋故寧遠司馬濮陽太守彭城陽君卒。嗚呼哀哉！<sub>沈約宋書曰：高祖即位，改元曰永初。郡國記有東郡濮陽郡。</sub>

瓚少稟志節，資性忠果，奉上以誠，率下有方。朝嘉其能，故授以邊事。永初之末，佐守滑臺。<sub>東郡圖經曰：滑臺城，即鄭之廩延。</sub>

值國禍荐臻，王略中否。<sub>潘岳陽肇誄曰：將宏王略。</sub>

獯虜間釁，![&#x20812;](images/20812.svg)~~`摩`~~剝司兗[^57.3.2]；<sub>沈約宋書曰：司州，漢之司隸校尉也。武帝北平關洛，置司州，居虎牢。又曰：兗州，後漢居山陽，武帝平河南，居滑臺。劘與摩，音義同。</sub>

幽并騎弩，屯逼鞏洛。<sub>物理論曰：幽州之騎，冀州之弓，勁悍之上。</sub>

列營緣戍，相望屠潰。<sub>關中詩曰：列營~~基~~棋跱[^57.3.3]。屠，謂誅殺其人也。漢書曰：攻潁川，屠之。左氏傳曰：凡民逃其上曰潰。</sub>

瓚奮其猛銳，志不違難，立乎將卒之間，以緝華裔之眾。<sub>緝，會聚也。左氏傳：孔子曰「裔不謀夏，夷不亂華。」</sub>

罷困相保，堅守四旬，上下力屈，受陷勍寇。<sub>史記：李左車謂韓信曰「情見力屈，欲戰不拔。」左氏傳：公子魚曰「勍敵之人，隘而不成列。」*杜預曰：勍，強也。*</sub>

士師奔擾，棄軍爭免。而瓚誓命沈城，佻`達彫`身飛鏃，<sub>毛詩曰：佻佻公子。*毛萇傳曰：獨行貌也。*</sub>

兵盡器竭，斃于旗下。非夫貞壯之氣，勇烈之志，豈能臨敵引義，以死徇節者哉！<sub>非有先生論曰：引義以正身。</sub>

景平之元，朝廷聞而傷之，有詔曰「故寧遠司馬、濮陽太守陽瓚，滑臺之逼，厲誠固守，投命徇節，在危無撓，<sub>左氏傳曰：師徒撓敗。*杜預曰：撓，~~敗~~曲也[^57.3.4]。*</sub>

古之烈士，無以加之。可贈給事中，振卹遺孤，以慰存亡。」<sub>鄭玄禮記注曰：振，收也。</sub>

追寵既彰，人知慕節，河汴之間，有義風矣。逮元嘉廓祚，聖神紀物，光昭茂緒，旌錄舊勳，苟有概於貞孝者，實事感於仁明。<sub>東觀漢記曰：章帝壯而仁明。</sub>

末臣蒙固，側聞至訓，敢詢諸前典，而為之誄。其辭曰：

貞不常祐，義有必甄。<sub>鄭玄尙書緯注曰：甄，表也。</sub>

處父勤君，怨在登賢。<sub>~~左氏傳曰：晉蒐于夷，舍二軍，使狐射姑將中軍，趙盾佐之。陽處父至自溫，改蒐于董，易中軍。陽子，成季之屬也，故黨于趙氏，且謂趙盾能，曰「使能，國之利也。」賈季怨陽子之易其班。*杜預曰：本中軍帥，易以為佐也。*使續鞠居殺陽處父~~[^57.3.5]穀梁傳曰：晉將與狄戰，使狐夜姑為中軍將，趙盾佐之[^57.3.6]。陽處父曰「不可，古者君之使臣也，使仁者佐賢者，不使賢者佐仁者。今盾賢，夜姑仁，其不可。」襄公曰「諾。」公謂夜姑曰「吾使汝佐盾矣。」處父主境上之事，夜姑使人殺之。</sub>

苫夷致果，題子行間。<sub>左氏傳曰：苫越生子，將待事而名之。陽州之役獲焉，名之曰陽州。*杜預曰：苫越，苫夷也[^57.3.7]。*說文曰：題，名也。漢書：衛青曰「非臣待罪行間之意。」</sub>

忠壯之烈，宜自爾先。舊勳雖廢[^57.3.8]，邑氏遂傳。<sub>左氏傳：呂相絕秦曰「我襄公未忘君之舊勳。」又，眾仲曰「胙之以士而命之氏，邑亦如之。」*杜預曰：取其舊邑之稱以為族也。*公羊傳曰：其稱劉何？以邑氏。</sub>

惟邑及氏，自溫徂陽。<sub>左氏傳：劉子單子謂晉卻至曰「襄王勞文公而賜之溫，狐氏陽氏先處之。」</sub>

狐續既降，晉族弗昌。<sub>言狐射姑續鞫居誅處父之後，在晉之族不復昌盛也。左氏傳曰：賈季使續鞠居殺陽處父。*杜預曰：狐射姑，賈季也。*</sub>

之子之生，立績宋皇。<sub>毛詩曰：之子于征。</sub>

拳猛沈毅，溫敏肅良。<sub>管子曰：子之鄉有拳勇秀出者。毛萇詩傳曰：拳，力也。戰國策：鞠武曰「田光先生者，其知深，其慮沈[^57.3.9]。」</sub>

如彼竹柏，負雪懷霜。<sub>孫子曰：貞人在冬則松竹，在火則玉英。</sub>

如彼騑駟，配服驂衡。<sub>~~服，服馬也；衡，車衡也。~~[^57.3.10]言翼贊宋朝，如彼騑之為駟。乃配服而參衡也。服謂中央兩馬，夾轅者在服之左曰驂，右曰騑，四馬曰駟。</sub>

邊兵喪律，王略未恢。<sub>周易曰：師出以律，失律凶也。廣雅曰：略，法也。</sub>

函陝堙阻，瀍洛蒿萊。朔馬東騖，胡風南埃。<sub>毋丘儉在幽州詩曰：芒山邈悠悠，但見胡地埃。</sub>

路無歸轊`衛`，野有委骸。<sub>漢書：王恢曰：轊車相望。又，高祖令曰：士卒從軍死者，為槥，歸其縣。*應劭曰：轊，小棺也。服虔曰：轊與槥古字通。*司馬彪續漢書：順帝詔曰「死則委尸原野。」</sub>

帝圖斯艱，簡兵授才。寔命陽子，佐師危臺。憬彼危臺，在滑之坰。周衛是交，鄭翟是爭。<sub>交，黨與也。毛詩曰：憬彼淮夷。史記：鄭入滑，滑聽命，已而反與衛，於是鄭伐滑。周襄王使伯犕請滑，鄭文公不聽襄王請而囚伯犕。王怒，與翟伐鄭，不克。</sub>

昔惟華國，今實邊亭。憑巘結關，負河縈城。金柝夜擊，和門晝扃。<sub>金，謂刁斗也。衛宏漢舊儀曰：晝漏盡，夜漏起，城門擊刁斗，周廬擊木柝。周禮曰：大閱以旌為左右和之門。范曄後漢書：章帝詔曰[^57.3.11]「永平之末，城門晝閉。」說文曰：扃，外閉之關也。</sub>

料敵厭難，時惟陽生。<sub>楊子雲趙充國頌曰：料敵制勝。唐子曰：將要於折衝猒難決勝而已。</sub>

涼冬氣勁，塞外草衰。<sub>李陵答蘇武書云：涼秋九月，塞外草衰。</sub>

逷矣獯虜，乘障犯威。<sub>尙書：王曰「逷矣西土之人。」漢書曰：上遣狄山乘障。蒼頡篇曰[^57.3.12]：障，小城也。</sub>

鳴驥橫厲，霜鏑高翬。<sub>漢書曰：息夫躬絕命辭曰「鷹隼橫厲。」又曰：冒頓乃作為鳴鏑。*音義曰：箭鏑也。*西京賦曰：游鷮高翬。*薛綜曰：翬猶飛也。*</sub>

軼我河縣，俘我洛畿。<sub>左氏傳：呂相曰「迭我殽地，入我河縣，俘我王官。」迭與軼古字通。</sub>

攢鋒成林，投鞍為圍。<sub>東京賦曰：戈矛若林。漢書：韓安國曰「高皇帝圍於平城，匈奴至者，投鞍高如城者數所。」</sub>

翳翳窮壘，嗷嗷群悲。師老變形，地孤援闊。<sub>左氏傳：晉軍吏曰「楚師老矣。」</sub>

卒無半菽，馬實拑`巨炎`秣。<sub>漢書：項羽曰「歲飢民貧，卒食半菽。」公羊傳曰：楚莊王圍宋，子反窺宋城，見華元。華元曰「易子而食，析骸而炊。」子反曰「吾聞圍者拑馬而秣之，使肥者應客，何子之情？」*何休曰：以木銜其口。*</sub>

守未焚衝，攻已濡褐。<sub>左氏傳曰：公侵齊，攻廩丘之郛，主人焚衝，或濡馬褐以救之。</sub>

烈烈陽子，在困彌達。<sub>周易曰：困窮而通。</sub>

勉慰痍傷，拊巡饑渴。<sub>左氏傳曰：子反令軍吏察夷傷。*杜預曰：夷，亦傷也。*</sub>

力雖可窮，氣不可奪。<sub>禮記曰：儒者身可危也，而志不可奪也。孫子兵法曰：三軍可奪氣，將軍可奪心。</sub>

義立邊疆，身終鋒栝。嗚呼哀哉！<sub>劉熙釋名曰：矢末曰栝。</sub>

賁父殞節，魯人是志。汧督效貞，晉策攸記。<sub>賁父、汧督，已見上文。</sub>

皇上嘉悼，思存寵異。于以贈之，言登給事。<sub>毛詩曰：何以贈之？路車乘黃。</sub>

疏爵紀庸，恤孤表嗣。<sub>漢書：滕公謂楚令尹曰「黥布上疏，爵而貴之。」~~疏，分也。~~[^57.3.13]</sub>

嗟爾義士，沒有餘喜。嗚呼哀哉！

[^57.3.1]: 考異：注「文士顏延年」：袁本「文」上有「後文帝立命」五字，茶陵本無。案：此節注袁并善入五臣，茶陵并五臣入善，皆非其舊。

[^57.3.2]: 考異：注「摩」：袁本、茶陵本無此字，注末有「劘與摩音義同」六字。案：有者是也。尤刪移，非。

[^57.3.3]: 考異：注「列營基跱」：案「基」當作「棋」，各本皆偽。

[^57.3.4]: 考異：注「橈敗也」：案「敗」當作「曲」，各本皆誤。所引在成二年。

[^57.3.5]: 考異：注「左氏傳曰」下至「殺陽處父」：袁本、茶陵本無此八十八字，何校去。陳云別本無之為是。案：此即尤誤取增多者。

[^57.3.6]: 考異：注「盾佐之」：袁本、茶陵本「盾」上有「趙」字，是也。

[^57.3.7]: 考異：注「苫夷也」：袁本、茶陵本「苫」下有「越苫」二字，是也。

[^57.3.8]: 考異：舊勳雖廢：茶陵本「廢」作「發」，云五臣作「廢」。袁本云善作「發」。案：此尤校改正之也。「發」但傳寫誤。

[^57.3.9]: 考異：注「其知深其慮沈」：袁本、茶陵本此六字作「其勇沈也」四字。

[^57.3.10]: 考異：注「服服馬也衡車衡也」：袁本、茶陵本無此八字。案：無者最是。此尤誤取增多。

[^57.3.11]: 考異：注「章帝詔」：袁本、茶陵本「詔」下有「曰」字，是也。

[^57.3.12]: 考異：注「蒼頡曰」：何校「頡」下添「篇」字，陳同。各本皆脫。

[^57.3.13]: 考異：注「疏分也」：袁本、茶陵本無此三字。

## 陶徵士誄

<sub>并序</sub>

> 顏延年<sub>何法盛晉中興書曰：延之為始安郡，道經尋陽，常飲淵明舍，自晨達昏。及淵明卒，延之為誄，極其思致。</sub>

夫璿玉致美，不為池隍之寶；<sub>山海經曰：升山，黃酸之水出焉，其中多琁玉。說文曰：~~璇~~琁[^57.4.1]，亦璿字。</sub>

桂椒信芳，而非園林之實。<sub>春秋運斗樞曰：椒桂連，名士起。*宋均曰：桂椒芬香，美物也。*山海經曰：招搖之山多桂。又曰：琴鼓之山多椒。</sub>

豈其深而好遠哉？蓋云殊性而已。故無足而至者，物之藉也；<sub>言物以希為貴也。藉，資藉也。韓詩外傳曰：晉平公游於河而樂，曰「安得賢士與之樂此也？」舡人蓋胥跪而對曰「夫珠出於江海，玉出於崑山，無足而至者，由主君之好也。士有足而不至者，蓋君主無好士之意也。何患無士乎[^57.4.2]！」</sub>

隨踵而立者，人之薄也。<sub>言人以眾為賤也。薄，賤薄也。戰國策：齊宣王曰「百世一聖，若隨踵而生也。此亦不以文而害意。」</sub>

若乃巢高之抗行，夷皓之峻節，<sub>皇甫謐逸士傳曰：巢父者，堯時隱人也。莊子曰：堯治天下，伯成子高立為諸侯。堯授舜，舜授禹，伯成子高棄為諸侯而耕。史記曰：伯夷叔齊，孤竹君之子也，隱於首陽山。三輔三代舊事曰：四皓，秦時為博士，辟於上洛熊耳山西。禰衡書曰：訓夷皓之風。</sub>

故已父老堯禹，錙銖周漢，<sub>范曄後漢書曰：郅惲謂鄭敬曰「子從我為伊呂乎？將為巢許乎？而父老堯舜乎？」禮記：孔子曰「儒有上不臣天子，下不事諸侯，雖分國如錙銖，有如此者。」*鄭玄曰：雖分國以祿之，視之輕如錙銖矣。*</sub>

而綿世浸遠，光靈不屬，<sub>東觀漢記曰：上賜東平王蒼書曰「歲月騖過，山陵浸遠。今魯國孔氏尚有仲尼車輿冠履，明德盛者光靈遠也。」</sub>

至使菁華隱沒，芳流歇絕，不其惜乎！雖今之作者，人自為量，<sub>論語：子曰「作者七人。」</sub>

而首路同塵，輟塗殊軌者多矣。<sub>老子曰：和其光而同其塵。陸機俠邪行曰：將遂殊塗軌，要子同歸津。</sub>

豈所以昭末景，汎餘波！<sub>陸機詩曰：惆悵懷平素，豈樂于茲同；~~豈~~賞宴棲末景[^57.4.3]，游豫躡餘蹤。尙書曰：餘波入于流沙。</sub>

有晉徵士尋陽陶淵明，南岳之幽居者也。<sub>禮記曰：儒有幽居而不滛。</sub>

弱不好弄，長實素心。<sub>左氏傳：郤芮對秦伯曰「夷吾弱不好弄，長亦不改。」禮記曰：有哀素之心。*鄭玄曰：凡物無飾曰素。*</sub>

學非稱師，文取指達。在眾不失其寡，處言愈見其默。少而貧病，居無僕妾。<sub>范曄後漢書曰：黃香家貧，內無僕妾。</sub>

井臼弗任，藜菽不給。<sub>列女傳曰：周南大夫之妻謂其夫曰「親~~探~~操井臼[^57.4.4]，不擇妻而娶。」</sub>

母老子幼，就養勤匱。<sub>禮記曰：事親左右，就養無方。</sub>

遠惟田生致親之議，追悟毛子捧檄之懷。<sub>韓詩外傳曰：齊宣王謂田過曰「吾聞儒者親喪三年，君之與父孰重？」田過對曰「殆不如父重。」王忿曰「則曷為去親而事君？」~~田~~對曰[^57.4.5]「非君之土地，無以處吾親；非君之祿，無以養吾親；非君之爵，無以尊顯吾親；受之於君，致之於親。凡事君者~~亦~~以為親也[^57.4.6]。」宣王悒然無以應之。范曄後漢書曰：廬江毛義，字少卿，家貧，以孝稱。南陽人張奉慕其名，往候之。坐定而府檄適到，以義守令。義捧檄而入，喜動顏色。奉者志尚之士，心賤之，自恨來，固辭而去。及義母死，去官行服。數辟公府，為縣令，進退必以禮。後舉賢良，公車徵，遂不至。張奉歎曰「賢者固不可測，往日之喜，為親屈也。」</sub>

初辭州府三命，後為彭澤令。道不偶物，棄官從好。<sub>孫盛晉陽秋曰：嵇康性不偶俗。論語：子曰「從吾所好。」</sub>

遂乃解體世紛，結志區外，<sub>左氏傳：季文子曰「四方諸侯，其誰不解體。」嵇康幽憤詩曰：世務紛紜。蔡伯喈郭林宗碑曰：翔區外以舒翼。</sub>

定迹深棲，於是乎遠。灌畦鬻蔬，為供魚菽之祭；<sub>閑居賦曰：灌園鬻蔬，供朝夕之膳。公羊傳：齊大夫陳乞曰「常之母有魚菽之祭。」</sub>

織絇~~`劬`~~緯蕭[^57.4.7]，以充糧粒之費。<sub>穀梁傳曰：寗喜出奔晉，織絇邯戰，終身不言衛。鄭玄儀禮注曰：絇，狀如刀，衣履頭也；音劬。莊子曰：河上有家貧恃緯蕭而食者。*司馬彪曰：蕭，蒿也。織蒿為薄。*</sub>

心好異書，性樂酒德，<sub>劉~~劭~~靈集有酒德頌[^57.4.8]。</sub>

簡棄煩促，就成省曠。<sub>張茂先答何劭詩曰：恬曠苦不足，煩促每有餘。</sub>

殆所謂國爵屏貴，家人忘貧者與？<sub>莊子曰：夫孝悌仁義，忠信貞廉，此皆自勉以役其德者也，不足多也。故曰，至貴，國爵屏焉；至富，國財屏焉。是以道不渝。*郭象曰：屏者，除棄之謂也。夫貴在其身猶忘之，況國爵乎！斯貴之至也。*莊子曰：故聖人，其窮也使家人忘貧；其達也使王公忘爵祿而化卑。*郭象曰：淡然無欲，家人不識貧可苦。*</sub>

有詔徵為著作郎，稱疾不到。春秋若干，元嘉四年月日，卒于尋陽縣之某里。近識悲悼，遠士傷情。冥默福應，嗚呼淑貞！<sub>張衡靈憲圖注曰：寂寞冥默，不可為象。</sub>

夫實以誄華，名由謚高，苟允德義，貴賤何筭焉？若其寬樂令終之美，好廉克己之操，有合謚典，無愆前志。故詢諸友好，宜謚曰靖節徵士。<sub>謚法曰：寬樂令終曰靖，好廉自克曰節。</sub>

其辭曰：

物尚孤生，人固介立。<sub>漢書音義，臣瓚曰：介，特也。</sub>

豈伊時遘，曷云世及？嗟乎若士！望古遙集。韜此洪族，蔑彼名級。<sub>葛龔遂初賦曰：承豢龍之洪族，貺高陽之休基。史記曰：賜爵一級。說文曰：級，次弟也。</sub>

睦親之行，至自非敦。<sub>周禮：二曰六行，孝友睦姻任恤。*鄭玄曰：睦親於九族。*</sub>

然諾之信，重於布言。<sub>漢書曰：季布，楚人也。諺曰，得黃金百~~斤~~[^57.4.9]，不如得季布一諾。</sub>

廉深簡絜，貞夷粹溫。和而能峻，博而不繁。<sub>論語：子曰「和而不同。」家語：子貢曰「博而不舉，是曾參之行。」</sub>

依世尚同，詭時則異。有一於此，兩非默置。豈若夫子，因心違事？<sub>言為人之道，依俗而行，必譏之以尚同；詭違於時，必譏之以好異；有一於身，必被譏論，非為默置。豈若夫子因心而能違於世事乎？言不同不異也。莊子曰：列士~~懷~~壞植散群[^57.4.10]，則尚同也。*郭象曰：所謂和其光同其塵。*班固漢書贊曰：東方朔戒其子以上容。首陽為拙，柱下為工。飽食安步，以仕易農。依隱玩世，詭時不逢。毛詩曰：因心則友。</sub>

畏榮好古，薄身厚志。<sub>論語：子曰「信而好古。」</sub>

世霸虛禮，州壤推風。<sub>世霸，謂當世而霸者也。蔡伯喈郭有道碑曰：州郡聞德，虛己備禮。推風，推挹其風也。</sub>

孝惟義養，道必懷邦。<sub>范曄後漢書~~曰~~論曰[^57.4.11]：言以義養，則仲由之菽甘於東鄰之牲。論語比考讖曰：文德以懷邦。</sub>

人之秉彝，不隘不恭。<sub>毛詩曰：民之秉彝，好是懿德。孟子曰：伯夷隘，柳下惠不恭，隘與不恭，君子不由也[^57.4.12]。*綦母邃曰：隘，謂疾惡太甚，無所容也；不恭，謂禽獸畜人，是不敬。*然此不為褊隘，不為不恭。</sub>

爵同下士，祿等上農。<sub>禮記曰：諸侯之下士，視上農夫，祿足以代其耕。</sub>

度量難鈞，進退可限。<sub>孝經：容止可觀，進退可度。</sub>

長卿棄官，稚賓自免。<sub>漢書曰：司馬長卿病免，客游梁，得與諸侯游士居。又曰：清居之士，太原則郇相，字稚賓，舉州郡茂才，數病去官。</sub>

子之悟之，何悟之辯？賦詩歸來，高蹈獨善。<sub>歸來，歸去來也。左氏傳：齊人歌曰「魯人之皋，使我高蹈。」孟子曰：古之人窮則獨善其身，達則兼善天下。</sub>

亦既超曠，無適非心。<sub>呂氏春秋曰：夫樂有道，心亦適。莊子曰：知忘是非，心之適也。</sub>

汲流舊巘，葺宇家林。<sub>廣雅曰：葺，覆也。</sub>

晨煙暮藹，春煦秋陰。陳書輟卷，置酒絃琴。居備勤儉，躬兼貧病。<sub>尙書曰：克勤于邦，克儉于家。史記：原憲曰：若憲，貧也。非病也。</sub>

人否其憂，子然其命。<sub>論語：子曰「賢哉回也！一簞食，一瓢飲，在陋巷，人不堪其憂，回也不改其樂。」墨子曰：貧富固有天命，不可損益。</sub>

隱約就閑，遷延辭聘。<sub>周禮曰：隱約者，觀其不懾懼。登徒子好色賦曰：因遷延而辭避。</sub>

非直也明，是惟道性。<sub>毛詩曰：匪直也人，秉心塞淵。高誘淮南子注曰：道性無欲。</sub>

糾纆斡流，冥漠報施。<sub>鵩鳥賦曰：斡流而遷，或推而還。夫禍之與福，何異糾纆？弔魏武文曰：悼繐帷之冥漠。史記司馬遷曰：天之報施善人何如哉？</sub>

孰云與仁？實疑明智。<sub>言誰云天道常與仁人，而我聞之，實疑於明智。此說明智，謂老子也。老子曰：天道無親，常與善人。楚辭曰：招賢良與明智。</sub>

謂天蓋高，胡諐斯義？<sub>言天高聽卑而報施無爽，何故爽於斯義而不與仁乎？毛詩曰：謂天蓋高，不敢不跼。史記：子韋曰：天高聽卑。</sub>

履信曷憑？思順何寘？<sub>周易曰：履信思乎順。毛萇詩傳曰：寘，置也。</sub>

年在中身，疢維痁`傷閻`疾。<sub>尙書曰：文王受命惟中身。左氏傳曰：齊侯疥，遂痁。*杜預曰：痁，瘧疾也。*</sub>

視死如歸，臨凶若吉。<sub>呂氏春秋曰：遺生行義，視死如歸。</sub>

藥劑弗嘗，禱祀非恤。<sub>魏都賦曰：藥劑有司。論語：子曰「丘之禱久矣！」</sub>

傃幽告終，懷和長畢。嗚呼哀哉！<sub>傃，向也。禮記曰：幽則有鬼神。孫卿子曰：死，人之終也。</sub>

敬述~~靖~~清節[^57.4.13]，式尊遺占。<sub>漢書曰：陳遵口占作書。占，謂口隱度其事，令人書也。</sub>

存不願豐，沒無求贍。省訃卻賻，輕哀薄斂。<sub>禮記曰：凡訃於其君，云某臣死。*鄭玄曰：訃，或皆作赴[^57.4.14]，至也。臣死，使人至君所告之也。*周禮曰：喪則令賻補之。*鄭玄曰：謂賻喪家補助不足。*</sub>

遭壤以穿，旋葬而窆。嗚呼哀哉！<sub>河圖考鉤曰：有壤者可穿。禮記：孔子曰「斂~~手~~首足形[^57.4.15]，還葬而無槨，稱其財，斯之謂禮。」說文曰：窆，葬下棺也。</sub>

深心追往，遠情逐化。<sub>莊子曰：既化而生，又化而死。</sub>

自爾介居，及我多暇。<sub>漢書：陳餘說武臣曰「將軍獨介居河北。」孫卿子曰：其為人也多暇日者，其出入不遠。</sub>

伊好之洽，接閻鄰舍。宵盤晝憩，非舟非駕。<sub>毛萇詩傳曰：憩，息也。</sub>

念昔宴私，舉觴相誨。<sub>毛詩曰：諸父兄弟，備言燕私。</sub>

獨正者危，至方則~~礙~~閡[^57.4.16]。<sub>孫卿子曰：方則止，圓則行。</sub>

哲人卷舒，布在前載。<sub>西征賦曰：蘧與國而卷舒。西京賦曰：多識前世之載。</sub>

取鑒不遠，吾規子佩。<sub>毛詩曰：殷鑒不遠。</sub>

爾實愀然，中言而發。<sub>禮記曰：孔子愀然作色而對。</sub>

違眾速尤，迕風先蹶。<sub>班固漢書述曰：疑殆匪闕，違眾忤世，淺為尤悔，深作敦害。韓詩外傳曰：草木根荄淺，未必~~橛~~撅也[^57.4.17]；飄風~~與~~興[^57.4.18]，暴雨隧，則~~橛~~撅必先矣。</sub>

身才非實，榮聲有歇。<sub>言身及才不足為實，榮華聲名有時而滅。恐己恃才以傲物，憑寵以陵人，故以相誡也。</sub>

叡音永矣，誰箴余闕？嗚呼哀哉！<sub>爾雅曰：永，遠也。左氏傳：魏絳曰「百官官箴王闕[^57.4.19]。」</sub>

仁焉而終，智焉而斃。<sub>應劭風俗通曰：傳云「五帝聖焉死，三王仁焉死，五伯智焉死。」</sub>

黔婁既沒，展禽亦逝。<sub>皇甫謐高士傳曰：黔婁先生死，曾參與門人來弔。曾參曰「先生終，何以為謚？」妻曰「以康為謚。」曾子曰「先生存時，食不充虛，衣不蓋形；死則手足不歛，傍無酒肉。生不得其美，死不得其榮，何樂於此而謚為康哉？」妻曰「昔先生[^57.4.20]，君嘗欲授之國相，辭而不為，是所以有餘貴也；君嘗賜之粟三十鍾，先生辭不受，是其有餘富也。彼先生者，甘天下之淡味，安天下之卑位，不戚戚於貧賤，不遑遑於富貴，求仁而得仁，求義而得義，其謚為康，不亦宜乎也！」展禽，柳下惠也。論語：柳下惠為士師。*鄭玄曰：柳下惠，魯大夫也。展禽食采柳下，謚曰惠。*</sub>

其在先生，同塵往世。<sub>同塵，已見上文。</sub>

旌此靖節，加彼康惠。嗚呼哀哉！<sub>康，黔婁；惠，柳下惠也。</sub>

[^57.4.1]: 考異：注「說文曰璇」：袁本、茶陵本「璇」作「琁」，是也。

[^57.4.2]: 考異：注「韓詩外傳曰」下至「何患無士乎」：袁本無此注，茶陵本有。案：疑茶陵複出，尤所見與之同耳。蓋本是「無足而至已見上文」，袁因已見五臣而刪削此句。

[^57.4.3]: 考異：注「豈宴棲末景」：袁本、茶陵本「豈」作「堂」。案「堂」亦非也，當作「賞」。

[^57.4.4]: 考異：注「親探井臼」：茶陵本「探」作「操」，是也。袁本亦偽。

[^57.4.5]: 考異：注「田對曰」：案「田」字不當有。各本皆衍。

[^57.4.6]: 考異：注「亦為親也」：袁本、茶陵本「亦」作「以」，是也。

[^57.4.7]: 考異：注「劬」：袁本、茶陵本作「音劬」二字，在注中「履頭也」下，是也。

[^57.4.8]: 考異：注「劉劭集有酒德頌」：何校「劭」改「靈」。陳云「劭」，「伶」誤。案「靈」是也，說見前。又褚淵碑文作「伶」，亦非。

[^57.4.9]: 考異：注「得黃金百斤」：案「斤」字不當有，「百」與「諾」協韻。茶陵本作「兩」，亦衍。袁本此節注并入五臣，亦作「兩」。然則五臣妄增之也。漢書無，今史記衍「斤」字，尤依之改，非。又案：袁本錯「善注同」三字在「貞夷粹溫」句五臣注下，更為誤中之誤。

[^57.4.10]: 考異：注「列士懷植散群」：袁本「懷」作「壞」，是也。茶陵本亦誤「懷」。此所引田子方文。

[^57.4.11]: 考異：注「范曄後漢書曰論」：袁本「曰論」作「論曰」，是也。茶陵本亦誤倒。

[^57.4.12]: 考異：注「孟子曰」下至「君子不由也」：袁本、茶陵本無此二十字。案：此因已見五臣而節去，尤添之為是。

[^57.4.13]: 考異：敬述靖節：案「靖」當作「清」。袁本云善作「靖」。茶陵本云五臣作「清」。各本所見皆傳寫誤。此下八句敘述薄葬，必是「清節」無疑。至末「旌此靖節」方說其謚，相涉致偽，並非善如此。

[^57.4.14]: 考異：注「訃或作赴」：袁本、茶陵本「或」下有「皆」字。案：有者是也。此所引雜記上注文，尤誤刪。

[^57.4.15]: 考異：注「斂手足形」：袁本、茶陵本「手」作「首」，是也。案：尤誤改。

[^57.4.16]: 考異：至方則礙：袁本、茶陵本「礙」作「閡」。案：此蓋尤改之，未必是也。

[^57.4.17]: 考異：注「未必橛也」：袁本「橛」作「撅」，下同，是也。茶陵本亦誤「橛」。案：正文作「蹶」，或尚有「蹶」、「撅」異同之注。

[^57.4.18]: 考異：注「飄風與」：案「與」當作「興」。各本皆偽。

[^57.4.19]: 考異：注「百官箴王闕」：何校重「官」字，是也。各本皆脫。

[^57.4.20]: 考異：注「妻曰昔先」：袁本、茶陵本「先」下有「生」字，是也。

## 宋孝武宣貴妃誄

<sub>并序</sub>

<sub>沈約宋書曰：孝武殷淑儀薨，追進為貴妃，班亞皇后，謚曰宣。謝莊為誄。</sub>

> 謝希逸

惟大明六年夏四月壬子，宣貴妃薨。律谷罷煖，龍鄉輟曉。<sub>律谷，黍谷也。吹律以暖之，故曰律谷。劉向別錄曰：鄒衍在燕，有谷寒，不生五穀，鄒衍吹律而溫~~之~~，至生黍[^57.5.1]。陳留風俗傳曰：允吾縣者，宋陳楚地，故梁國寧陵種龍鄉也，出鳴雞。</sub>

照車去魏，聯城辭趙。<sub>史記曰：齊威王與魏惠王會田于郊。魏王問曰「王亦有寶乎？」威王曰「無有。」魏王曰「若寡人，小國也，尚有徑寸之珠，照車前後十二乘者十枚。奈何以萬乘之國而無寶乎？」又曰：趙惠文王得和氏璧。秦王聞之，使遺趙王書曰「願以十五城易璧。」趙王遂使相如奉璧西入秦。魏文帝與鍾大理書曰：不損連城之價。</sub>

皇帝痛掖殿之既閴，悼泉途之已宮。<sub>埤蒼曰：閴，靖也。風俗通曰：梓宮者，存時所居，緣生事亡，因以為名也。</sub>

巡步檐而臨蕙路，集重陽而望椒風。嗚呼哀哉！<sub>上林賦曰：步檐周流，長途中宿。西都賦曰：後宮則有蘭林蕙草。楚辭曰：集重陽入帝宮兮，造旬始而觀清都。桓子新論曰：董賢女弟為昭儀，居舍號曰椒風。</sub>

天寵方~~降~~隆[^57.5.2]，王姬下姻。<sub>沈約宋書曰：淑儀生第二皇女。周易曰：在師中吉，承天寵也。毛詩序曰：王姬亦下嫁於諸侯。</sub>

肅雍揆景，陟屺爰臻。<sub>言王姬將降至，而貴妃遽霣。毛詩曰：曷不肅雍？王姬之車。又曰：陟彼屺兮，瞻望母兮。</sub>

國軫喪淑之傷，家凝霣庇之怨。<sub>穆天子傳曰：天子為盛姬謚曰哀淑人。潘岳秦氏從姊誄曰：家失慈覆，世喪母儀。鄭玄禮記注曰：庇，覆也。庇或為妣，非也。</sub>

敢撰德於旂旒，芳庶圖於鍾萬。<sub>周易曰：雜物撰德。楊雄元后誄曰：著德太常，注諸旒旌。曹植卞太后誄曰：敢揚厚德，表之旐旌[^57.5.3]。國語：晉悼公曰「昔克潞之役，秦來圖敗晉功，魏顆以其身卻退秦師于輔氏，親止杜回。其勳銘于景鍾。」左氏傳曰：九月，考仲子之宮，將萬焉。公問羽數於眾仲，對曰「天子用八，諸侯用六。」公從之。於是初獻六羽，始用六佾。</sub>

其辭曰：

玄丘煙`因`熅，瑤臺降芬。<sub>列女傳曰：契母簡狄者，有娀氏之長女也。當堯之時，與其妹娣浴於玄丘之水。有玄鳥銜卵過而墜之，五色甚好。簡狄得含之，誤而吞之，遂生契焉。楚辭曰：望瑤臺之偃蹇兮，見有娀之佚女。</sub>

高唐渫雨，巫山鬱雲。<sub>高唐賦曰：昔先王游於高唐，夢見一婦人，曰「妾在巫山之陽，高丘之阻，旦為朝雲，暮為行雨。」</sub>

誕發蘭儀，光啟玉度。<sub>楊修荀爽述讚曰：其德克明，誕發幼齡。左九嬪武帝納皇后頌曰：如蘭之茂，如玉之瑩。光啟，已見上文。</sub>

望月方娥。瞻星比婺。<sub>易歸藏曰：昔常娥以不死之藥奔月。漢書曰：北宮有婺女。星占曰：婺女為既嫁之女也。</sub>

毓德素里，栖景宸軒。<sub>周易曰：君子以振民毓德。劉梁季南碑曰：栖景曜於衡門。</sub>

處麗絺~~綌~~![&#x25FED;](images/25FED.svg)[^57.5.4]，出懋蘋蘩。<sub>毛詩曰：葛之覃兮，施于中谷。是刈是穫，為絺為~~綌~~![&#x25FED;](images/25FED.svg)。又曰：于以采蘋，南澗之濱。又曰：于以采蘩，于沼于沚。</sub>

脩詩賁道，稱圖照言。<sub>廣雅曰：賁，美也。世本曰：史皇作圖。*宋忠曰：史皇，黃帝臣也。圖，謂畫物象也。*</sub>

翼訓姒幄，贊軌堯門。<sub>列女傳曰：塗山氏之女，夏禹娶以為妃。既生啟，塗山獨明教訓，而致其化焉。史記曰：禹，姒為姓。漢書曰：孝武鉤弋趙婕妤，昭帝母也。妊身十四月乃生。上曰「昔聞堯十四月而生，今鉤弋亦然。」乃命所生門曰堯母門。</sub>

綢繆史館，容與經闈。<sub>史，三史；經，六經。</sub>

陳風緝藻，臨彖分微，<sub>風，國風；彖，易彖。</sub>

游藝殫數，撫律窮機。<sub>藝，六藝；律，六律。</sub>

躊躇冬愛，怊悵秋暉。<sub>楚辭曰：蹇淹留而躊躇。左氏傳曰：酆舒問於賈季曰「趙衰趙盾孰賢？」對曰「趙衰冬日之日，趙盾夏日之日。」*杜預曰：冬日可愛，夏日可畏。*楚辭曰：心怊悵以永思。</sub>

展如之華，寔邦之媛。<sub>毛詩曰：展如之人兮，邦之媛也。</sub>

敬勤顯陽，肅恭崇憲。<sub>沈約宋書曰：文帝路淑媛生孝武皇帝。即位，奉尊號皇太后，宮曰崇憲，太后居顯陽殿。</sub>

奉榮維約，承慈以遜。逮下延和，臨朋違怨。祚靈集祉，慶藹迎祥。<sub>毛詩曰：既受帝祉，施于孫子。鄭玄禮記注曰：高辛氏之世，玄鳥遺卵，娀女簡狄吞而生契。後王以為媒官嘉祥而立其祠焉。潘尼上巳日會天淵池詩曰：外迎休祥，內和天人。</sub>

皇胤璿式，帝女金相。<sub>式，法也。言皇之胤嗣，如玉之有法也。沈約宋書曰：淑儀生始平王子鸞、晉陵王子雲。帝女，已見上文。左氏傳：祈招之詩云，式如玉，式如金。毛詩曰：追琢其章，金玉其相。*毛萇曰：相，質也。*</sub>

聯跗齊穎，接蕚均芳。<sub>毛詩曰：棠棣之華，蕚不韡韡。*鄭玄曰：承華者蕚，不當作跗，蕚，足也。*</sub>

以蕃以牧，燭代輝梁。<sub>漢書曰：文帝立武為代王，參為梁王。</sub>

視朔書~~氛~~氣[^57.5.5]，觀臺告祲。<sub>左氏傳曰：公既視朔，遂登觀臺以望而書，禮也。周禮曰：視祲掌十煇之法。*鄭玄曰：陰陽氣相侵漸以成災也。*</sub>

八頌扃和，六祈輟滲。<sub>周禮曰：占人掌占龜，以八筮占八頌，以視吉凶。*鄭玄曰：以八筮占八頌，謂將卜八事先以筮筮之。言頌者，同於龜占。*周禮曰：太祝掌六祈，以同鬼神示：一曰類，二曰造，三曰禬，四曰禜，五曰攻，六曰說。滲，謂滲漉，喻祉福也。</sub>

衡總滅容，翬翟毀衽。<sub>包咸論語注曰：衡，軛也。周禮曰：王后之五路，重翟錫面朱總，厭翟勒面繢總，安車彫面鷖總，皆有容蓋。*鄭司農曰：總著馬勒，直兩耳與兩鑣。容，謂幨車也。*周禮曰：司服掌王后之六服；褘服、褕狄、闕狄、鞠衣、展衣、褖衣。*鄭玄曰：狄當為翟。翟，雉名也。褘，衣畫翬者也。*說文曰：衽，衣衿也。</sub>

掩綵瑤光，收華紫禁。嗚呼哀哉！<sub>宋孝武傷宣貴妃擬漢武李夫人賦曰：閟瑤光之密陛，宮虛梁之餘陰。又袁伯文美人賦曰：居瑤光之嚴奧，御象席之瓊珍。並以瑤光為殿名。蓋貴妃之所處也。王者之宮，以象紫微，故謂宮中為紫禁[^57.5.6]。</sub>

帷軒夕改，軿輅晨遷。<sub>劉熙釋名曰：容車，婦人所載小車也，其蓋施帷，所以隱蔽其形容也。列女傳：齊孝孟姬曰「妾聞妃后踰閾，必乘安車輜軿。」蒼頡篇曰：軿，衣車也。</sub>

離宮天邃，別殿雲懸。<sub>西都賦曰：徇以離宮別寢[^57.5.7]。</sub>

靈衣虛襲，組帳空煙。<sub>寡婦賦曰：瞻靈衣之披披。鄭玄禮記注曰：襲，重衣也。長門賦曰：張羅綺之幔帷，垂楚組之連綱。</sub>

巾見餘軸，匣有遺絃。嗚呼哀哉！<sub>巾，巾箱也。匣，琴匣也。</sub>

移氣朔兮變羅紈，白露凝兮歲將闌。<sub>闌猶晚也。</sub>

庭樹驚兮中帷響，金釭曖兮玉座寒。<sub>夏侯湛有金釭燈賦。曖，不明也。易是類謀曰：假威出座玉床。</sub>

純孝擗其俱毀，共氣摧其同欒。<sub>純孝、共氣，謂皇子也。左氏傳：君子曰「穎考叔，純孝也。」孝經曰：擗踴哭泣，哀以送之。鄭玄孝經注曰：毀瘠羸瘦，孝子有之。呂氏春秋曰：父母之於子也，子之於父母也，一體而分形，同血氣而異息。毛詩曰：庶見素冠兮，棘人欒欒兮。</sub>

仰昊天之莫報，怨凱風之徒攀。<sub>毛詩曰：欲報之德，昊天罔極。毛詩序曰：凱風[^57.5.8]，美孝子也。</sub>

茫昧與善，寂寥餘慶。<sub>淮南子曰：茫茫昧昧，從天之道。與善，已見上文。周易曰：積善之家，必有餘慶。</sub>

喪過乎哀，棘實滅性。<sub>喪過，見上文。孝經曰：毀不滅性。</sub>

世覆沖華，國虛淵令。嗚呼哀哉！<sub>牽秀四言詩曰：坤德尚沖。毛詩曰：秉心塞淵。</sub>

題湊既肅，龜筮既辰。<sub>呂氏春秋曰：題湊之至，棺槨數襲。漢書音義·韋昭曰：題，頭也。頭湊，以頭內向，所以為固。</sub>

階撤兩奠，庭引雙輴。<sub>儀禮曰：屬引徹奠乃祖。*鄭玄曰：屬，著也。引，所以引柩車也。在輴曰紼。*又，禮記注曰：輴，殯車也。</sub>

維慕維愛，曰子曰身。<sub>沈約宋書曰：孝武大明六年，淑儀薨。又曰：大明六年，子雲薨。潘岳妹哀辭曰：庭祖兩柩，路引雙轜。爾身爾子，永與世辭。</sub>

慟皇情於容物，崩列辟於上旻。<sub>司馬彪續漢書曰[^57.5.9]：根車旋載容衣。</sub>

崇徽章而出寰甸，照殊策而去城闉。嗚呼哀哉！<sub>鄭玄禮記注曰：徽，旌旗也。又曰：旌，葬乘車所建也。毛萇詩傳曰：章，旒也。蔡邕獨斷曰：以策書誄其行而賜之也。穀梁傳曰：寰內諸侯，非天子之命不得出會。尙書曰：五百里甸服。*孔安國曰：規方千里之內，謂之甸服。*說文曰：闉，城曲重門也。</sub>

經建春而右轉，循閶闔而逕~~渡~~度[^57.5.10]。<sub>河南郡境界簿曰：洛陽縣東城第一建春門。楚辭曰：歷太皓以右轉。晉宮閣~~銘~~名曰：洛陽城閶闔門。楚辭曰：凌天池而徑渡。</sub>

旌委鬱於飛飛，龍逶遲於步步。<sub>毛詩曰：周道逶遲。</sub>

鏘楚挽於槐風，喝邊簫於松霧。<sub>鏘，鳴聲也。楚，辛楚也。廣雅曰：喝，嘶喝也。邊簫，簫聲遠也。</sub>

涉姑繇而環迴，望樂池而顧慕。嗚呼哀哉！<sub>穆天子傳曰：天子西征至玄池之上，乃奏樂三日~~而~~終[^57.5.11]，是曰樂池。盛姬亡，天子乃殯姬於穀丘之廟，葬於樂池之南。天子乃周姑繇之水，以圜喪車。*郭璞曰：繇音姚。*</sub>

晨轀`於昆`解鳳，曉蓋俄金。<sub>葬訖，故車解鳳飾。蓋，斜金爪也。漢書曰：載霍光尸以轀輬車。*如淳曰：轀輬車形廣大，有羽飾。*甘泉賦曰：乃登夫鳳凰。然羽飾則鳳凰也。杜延年奏曰「載霍光柩以輬車，以轀車為倅也。」*臣瓚曰：秦始皇崩，祕其喪，載以轀輬車，百官奏事如故。此不得是轜車類也。*然轀車吉儀，瓚說是也[^57.5.12]。輬，力強切。桓譚新論曰：乘輿鳳凰蓋，飾以金玉。蔡邕獨斷曰：凡乘輿皆羽蓋，金華爪。鄭玄詩箋曰：俄，傾也。</sub>

山庭寢日，隧路抽陰。<sub>黃圖曰：陵冢為山。鄭玄周禮注曰：隧，墓道也。</sub>

重扃閟兮燈已黯，中泉寂兮此夜深。<sub>哀永逝曰：戶闔兮燈滅，夜何時兮復曉！</sub>

銷神躬于壤末，散靈魄於天潯。<sub>許慎淮南子注曰：潯，涯也。</sub>

響乘氣兮蘭馭風，德有遠兮聲無窮。<sub>言惠問乘四氣而靡窮，其芳譽馭六風而彌遠。</sub>

嗚呼哀哉！

[^57.5.1]: 考異：注「而溫之至生黍」：案「之」字不當有。各本皆衍。

[^57.5.2]: 考異：天寵方降：袁本、茶陵本「降」作「隆」，是也。何校改「隆」。案：此尤本誤字。

[^57.5.3]: 考異：注「敢揚厚德表之旐旌」：袁本、茶陵本「厚」作「后」，「旐」作「旒」。案：此尤校改之也。

[^57.5.4]: 考異：處麗絺綌：茶陵本云五臣作「綌」。袁本云善作「![&#x25FED;](images/25FED.svg)」。案：此「![&#x25FED;](images/25FED.svg)」即「綌」別體字。此及注皆尤所改耳。

[^57.5.5]: 考異：視朔書氛：茶陵本云五臣作「氛」。袁本云善作「氣」。案：此亦尤所改。

[^57.5.6]: 考異：注「為紫禁」：袁本、茶陵本「禁」下有「禁密奧又謂之巖奧」八字。案：此尤校刪之也。

[^57.5.7]: 考異：注「徇以離宮別寢」：袁本、茶陵本無「別寢」二字。案：此尤校添之也。

[^57.5.8]: 考異：注「毛詩曰凱風」：陳云「詩」下脫「序」字，是也。各本皆脫。

[^57.5.9]: 考異：注「司馬彪漢書曰」：袁本、茶陵本「漢」上有「續」字，是也。

[^57.5.10]: 考異：循閶闔而逕渡：案「渡」當作「度」，注同。袁本云善作「渡」。茶陵本云五臣作「度」。各本所見皆傳寫誤。

[^57.5.11]: 考異：注「乃奏樂三日而終」：袁本、茶陵本無「而」字。

[^57.5.12]: 考異：注「瓚說是也」：袁本、茶陵本「也」下有「輬力強切」四字，是也。

哀上

## 哀永逝文

> 潘安仁

啟夕兮宵興，悲絕緒兮莫承。<sub>啟夕，將啟殯之前夕也。儀禮曰：既夕哭，請啟期，告于殯，宿興。緒，胤緒也。思玄賦曰：王肆侈於漢庭，卒銜卹而絕緒。</sub>

俄龍~~轜~~輀兮門側，嗟俟時兮將升。<sub>儀禮曰：遷于祖，用軸。*鄭玄曰：軸，輁軸也。天子畫之以龍。*說文曰：~~轜~~輀[^57.6.1]，喪車也。</sub>

嫂姪兮~~慞惶~~章偟[^57.6.2]，慈姑兮垂矜。<sub>爾雅曰：婦稱夫之母曰姑。</sub>

聞鳴雞兮戒朝，咸驚號兮撫膺。<sub>陳琳武~~軍~~庫賦曰[^57.6.3]：啟明戒旦，長庚告昏。列子曰：撫膺而恨。</sub>

逝日長兮生年淺，憂患眾兮歡樂尠。彼遙思兮離居，歎河廣兮宋遠。<sub>毛詩序曰：河廣，宋襄公母歸于衛，思而不止，故作此詩也。詩曰：誰謂河廣？一葦杭之；誰謂宋遠？跂予望之。</sub>

今奈何兮一舉，邈終天兮不反！<sub>天地之道，理無終極。今云終天不反，長逝之辭。</sub>

盡余哀兮祖之晨，揚明燎兮援靈輴。<sub>祖及輴車，並已見上文。儀禮曰：宵設燎于門內之右。*鄭玄曰：為哭者為明。*</sub>

徹房帷兮席庭筵，舉酹觴兮告永遷。<sub>禮記曰：士殯帷之。儀禮曰：商祝御柩，乃祖。布席，乃奠。禮記曰：祖於庭。說文曰：酹，餟祭也。字林曰：以酒沃地曰酹。</sub>

悽切兮增欷，俯仰兮揮淚。想孤魂兮眷舊宇，視焂忽兮若髣彿。徒髣彿兮在慮，靡耳目兮一遇。停駕兮淹留，徘徊兮故處。周求兮何獲？引身兮當去。去華輦兮初邁，馬迴首兮旋旆。風泠泠兮入帷，雲霏霏兮承蓋。<sub>班婕妤自傷賦曰：廣室陰兮帷幄暗，房櫳虛兮風泠泠。楚辭曰：雲霏霏兮承宇。</sub>

鳥俛翼兮忘林，魚仰沫兮失瀨。悵悵兮遲遲，遵吉路兮凶歸。思其人兮已滅，覽餘迹兮未夷。<sub>毛萇詩傳曰：夷，滅也。</sub>

昔同塗兮今異世，憶舊歡兮增新悲。謂原隰兮無畔，謂川流兮無岸。望山兮寥廓，臨水兮浩汗。視天日兮蒼茫，面邑里兮蕭散。匪外物兮或改，固歡哀兮情換。嗟潛隧兮既敞，將送形兮長往。<sub>隧，已見上文。</sub>

委蘭房兮繁華，襲窮泉兮朽壤。<sub>賈逵國語注曰：襲，還也。</sub>

中慕叫兮擗摽，之子降兮宅兆。<sub>擗摽，已見上文。孝經曰：卜其宅兆而安厝之。</sub>

撫靈櫬兮訣幽房，棺冥冥兮埏窈窕。<sub>杜預左氏傳注曰：櫬，親身之棺。聲類曰：埏，墓隧也。</sub>

戶闔兮燈滅，夜何時兮復曉？<sub>司馬彪續漢書：張奐遺令曰：地底冥冥，長無曉期。</sub>

歸反哭兮殯宮，聲有止兮哀無終。<sub>左氏傳曰：不反哭于寢，故不曰薨。*杜預注曰：自墓反虞于正寢，所謂反哭于寢也。*釋名曰：於西壁下塗之曰~~寢~~殯[^57.6.4]。儀禮曰：遂適殯宮。</sub>

是乎非乎何皇[^57.6.5]？趣一遇兮目中。<sub>漢書曰：孝武李夫人卒，悲感作詩曰「是邪？非邪？立而望之，偏何姍姍其來遲！」鄭玄毛詩箋曰：皇之言暀也。又曰：暀，往也。東觀漢記：世祖曰「虜在吾目中。」</sub>

既遇目兮無兆。曾寤寐兮弗夢。既顧瞻兮家道，長寄心兮爾躬。<sub>周易曰：夫夫婦婦而家道正。</sub>

重曰：已矣！此蓋新哀之情然耳。渠懷之其幾何？庶無愧兮莊子。<sub>莊子曰：莊子妻死，惠子弔之，則方箕踞鼓盆而歌。惠子曰「與人居長，子老身死，不哭亦足矣。又鼓盆而歌，不已甚乎？」莊子曰「不然，是其始死也，我獨~~而~~何能無概[^57.6.6]。然察其始，而本無生；非徒無生，而本無形；非徒無形，而本無氣。人且偃然寢於巨室，而我噭噭隨而哭之，自以為不通乎命，故止。」</sub>

[^57.6.1]: 考異：注「說文曰轜」：案「轜」當作「輀」。各本皆偽。此在車部作「輀」。袁本正文作「輀」，蓋五臣改，失著校語。茶陵本作「轜」，亦「輀」之偽耳。

[^57.6.2]: 考異：嫂姪兮慞惶：茶陵本「慞惶」作「章偟」，云五臣作「慞惶」。袁本云善作「章偟」。案：此以五臣亂善，非。

[^57.6.3]: 考異：注「陳琳武軍賦曰」：何校「軍」改「庫」，是也。各本皆偽。

[^57.6.4]: 考異：注「於西壁下塗之曰寢」：袁本、茶陵本「寢」作「殯」，是也。

[^57.6.5]: 考異：是乎非乎何皇：袁本、茶陵本「皇」作「遑」。案：此善「皇」、五臣「遑」，失著校語。

[^57.6.6]: 考異：注「我獨而能無概然」：袁本、茶陵本「而」作「何」，是也。

文選卷第五十七

賜進士出身通奉大夫江南蘇松常鎮太等處承宣布政使司布政使胡克家重校刊
