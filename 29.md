# 文選卷第二十九

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

詩己

雜詩上

## 古詩一十九首

<sub>五言。並云古詩，蓋不知作者，或云枚乘，疑不能明也。詩云：驅~~馬~~車上東門[^29.1.1]。又云：遊戲宛與洛。此則辭兼東都，非盡是乘明矣。昭明以失其姓氏，故編在李陵之上。</sub>

### 行行重行行

行行重行行，與君生別離。<sub>楚辭曰：悲莫悲兮生別離。</sub>

相去萬餘里，各在天一涯[^29.1.2]。<sub>廣雅曰：涯，方也。</sub>

道路阻且長，會面安可知？<sub>毛詩曰：溯洄從之，道阻且長。薛綜西京賦注曰：安，焉也。</sub>

胡馬依北風，越鳥巢南枝。<sub>韓詩外傳曰：詩曰「代馬依北風，飛鳥棲故巢。」皆不忘本之謂也。</sub>

相去日已遠，衣帶日已緩。<sub>古樂府歌曰：離家日趍遠，衣帶日趍緩。</sub>

浮雲蔽白日，遊子不顧反。<sub>浮雲之蔽白日，以喻邪佞之毀忠良。故遊子之行，不顧反也。文子曰：日月欲明，浮雲蓋之。陸賈新語曰：邪臣之蔽賢，猶浮雲之鄣日月。古楊柳行曰「讒邪害公正，浮雲蔽白日。」義與此同也。鄭玄毛詩箋曰：顧，念也。</sub>

思君令人老，歲月忽已晚。棄捐勿復道，努力加餐飯。

### 青青河畔草

青青河畔草，鬱鬱園中柳。<sub>鬱鬱，茂盛也。</sub>

盈盈樓上女，皎皎當窗牖。<sub>草生河畔，柳茂園中，以喻美人當窗牖也。廣雅曰：嬴，容也。盈與嬴同，古字通。</sub>

娥娥紅粉粧，纖纖出素手。<sub>方言曰：秦晉之間，美貌謂之娥。韓詩曰：纖纖女手，可以縫裳。*薛君曰：纖纖，女手之貌。*毛萇曰：摻摻，猶纖纖也。</sub>

昔為倡家女，今為蕩子婦。<sub>史記曰：趙王遷，母倡也。說文曰：倡，樂也。謂作妓者。</sub>

蕩子行不歸，空床難獨守。<sub>列子曰：有人去鄉土遊於四方而不歸者，世謂之為狂蕩之人也。</sub>

### 青青陵上柏

青青陵上柏，磊磊澗中石。<sub>言長存也。莊子：仲尼曰「受命於地，唯松柏獨也，在冬夏常青青。」楚詞曰：石磊磊兮葛蔓蔓。字林曰：磊磊，眾石也。</sub>

人生天地間，忽如遠行客。<sub>言異松石也。尸子：老萊子曰「人生於天地之間，寄也。寄者固歸。」列子曰：死人為歸人，則生人為行人矣。韓詩外傳曰：枯魚銜索，几何不蠹？二親之壽，忽如過客。</sub>

斗酒相娛樂，聊厚不為薄。<sub>鄭玄毛詩箋曰：聊，粗略之辭也。</sub>

驅車策駑馬，遊戲宛與洛。<sub>廣雅曰：駑，駘也，謂馬遲鈍者也。漢書：南陽郡有宛縣。洛，東都也。</sub>

洛中何鬱鬱，冠帶自相索。<sub>春秋說題辭曰：齊俗，冠帶以禮相提。賈逵國語注曰：索，求也。</sub>

長衢羅夾巷，王侯多第宅。<sub>魏王奏事曰：出不由里，門面大道者名曰第。</sub>

兩宮遙相望，雙闕百餘尺。<sub>蔡質漢官典職曰：南宮北宮，相去七里。</sub>

極宴娛心意，戚戚何所迫。<sub>楚辭曰：居戚戚而不可解。</sub>

### 今日良宴會

今日良宴會，歡樂難具陳。<sub>毛萇詩傳曰：良，善也。陳猶說也。</sub>

彈箏奮逸響，新聲妙入神。<sub>劉向雅琴賦曰：窮音之至入於神。</sub>

令德唱高言，識曲聽其真。<sub>左氏傳：宋昭公曰「光昭先君之令德。」莊子曰：是以高言不止於眾人之口。廣雅曰：高，上也，謂辭之美者。真猶正也。</sub>

齊心同所願，含意俱未申。<sub>所願，謂富貴也。</sub>

人生寄一世，奄忽若飆塵。<sub>人生若寄，已見上注。方言曰：奄，遽也。爾雅曰：~~飄~~![&#x295AC;](images/295AC.svg)颻謂之猋[^29.1.3]。爾雅或為此飆。</sub>

何不策高足，先據要路津。<sub>高，上也，亦謂逸足也。</sub>

無為守窮賤，轗軻長苦辛。<sub>楚辭曰：年既已過太半，然埳軻而留滯。*王逸曰：埳軻，不遇也[^29.1.4]。*轗與埳同；苦闇切。軻，苦賀切。</sub>

### 西北有高樓

西北有高樓，上與浮雲齊。<sub>此篇明高才之人，仕宦未達，知人者稀也。西北，乾位，君之居也。</sub>

交疏結綺牎，阿閣三重階。<sub>薛綜西京賦注曰：疏，刻穿之也。說文曰：綺，文繒也。此刻鏤以象之。尙書中候曰：昔黃帝軒轅，鳳皇巢阿閣。周書曰：明堂咸有四阿，然~~則~~閣有四阿，謂之阿閣。鄭玄周禮注曰：四阿，若今四注者也。薛綜西京賦注曰：殿前三階也。</sub>

上有絃歌聲，音響一何悲！<sub>論語曰：子游為武城宰，聞絃歌之聲。說苑：應侯曰「今日之琴，一何悲也？」</sub>

誰能為此曲？無乃杞梁妻。<sub>琴操曰：杞梁妻嘆者，齊邑杞梁殖之妻所作也。殖死，妻嘆曰「上則無父，中則無夫，下則無子，將何以立吾節，亦死而已。」援琴而鼓之，曲終，遂自投淄水而死。</sub>

清商隨風發，中曲正徘徊。<sub>宋玉~~長~~笛賦曰[^29.1.5]：吟清商，追流徵。</sub>

一彈再三歎，慷慨有餘哀。<sub>說文曰：歎，太息也。又曰：慷慨，壯士不得志於心也。</sub>

不惜歌者苦，但傷知音稀。<sub>賈逵國語注曰：惜，痛也。孔安國論語注曰：稀，少也。</sub>

願為雙鳴鶴，奮翅起高飛！<sub>楚辭曰：將奮翼兮高飛。廣雅曰：高，遠也。</sub>

### 涉江采芙蓉

涉江采芙蓉，蘭澤多芳草。采之欲遺誰？所思在遠道。<sub>楚辭曰：折芳馨兮遺所思。</sub>

還顧望舊鄉，長路漫浩浩。<sub>鄭玄毛詩箋曰：回首曰顧。</sub>

同心而離居，憂傷以終老。<sub>周易曰：二人同心。楚辭曰：將以遺兮離居。毛詩曰：假寐永歎，維憂用老。</sub>

### 明月皎夜光

明月皎夜光，促織鳴東壁。<sub>春秋考異郵曰：立秋趣織鳴。*宋均曰：趣織，蟋蟀也。立秋女功急，故趣之。*禮記曰：季夏，蟋蟀在壁。</sub>

玉衡指孟冬，眾星何歷歷。<sub>春秋運斗樞曰：北斗七星，第五曰玉衡。淮南子曰：孟秋之月，招搖指申。然上云促織，下云秋蟬，明是漢之孟冬，非夏之孟冬矣。漢書曰：高祖十月至霸上，故以十月為歲首。漢之孟冬，今之七月矣。</sub>

白露沾野草，時節忽復易。<sub>禮記曰：孟秋之月，白露降。列子曰：寒暑易節。</sub>

秋蟬鳴樹間，玄鳥逝安適。<sub>禮記曰：孟秋，寒蟬鳴。又曰：仲秋之月，玄鳥歸。*鄭玄曰：玄鳥，鷰也。謂去蟄也。*呂氏春秋曰：國危甚矣，若將安適？*高誘曰：適，之也。*復云秋蟬玄鳥者，此明實候，故以夏正言之。</sub>

昔我同門友，高舉振六翮。<sub>論語曰：有朋自遠方來，不亦樂乎？*鄭玄曰：同門曰朋。*韓詩外傳，蓋桑曰：夫鴻鶴一舉千里，所恃者六翮耳。</sub>

不念攜手好，棄我如遺跡。<sub>毛詩曰：惠而好我，攜手同車。國語：楚鬥且語其弟曰「靈王不顧於民，一國棄之，如遺跡焉。」</sub>

南箕北有斗，牽牛不負軛。<sub>言有名而無實也。毛詩曰：維南有箕，不可以簸楊；維北有斗，不可以挹酒漿。睆彼牽牛，不以服箱。</sub>

良無盤石固，虛名復何益？<sub>良，信也。聲類曰：盤，大石也。</sub>

### 冉冉孤生竹

冉冉孤生竹，結根泰山阿。<sub>竹結根於山阿，喻婦人託身於君子也。風賦曰：緣太山之阿。</sub>

與君為新婚，兔絲附女蘿。<sub>毛萇詩傳曰：女蘿，松蘿也。毛詩草木疏曰：今松蘿蔓松而生，而枝正青；兔絲草蔓聯草上，黃赤如金，與松蘿殊異。此古今方俗，名草不同。然是異草，故曰附也。</sub>

兔絲生有時，夫婦會有宜。<sub>蒼頡篇曰：宜得其所也。</sub>

千里遠結婚，悠悠隔山陂。<sub>說文曰：陂，阪也。</sub>

思君令人老，軒車來何遲？傷彼蕙蘭花，含英揚光輝。過時而不采，將隨秋草萎。<sub>楚辭曰：秋草榮其將實，微霜下而夜殞。</sub>

君亮執高節，賤妾亦何為！<sub>爾雅曰：亮，信也。</sub>

### 庭中有奇樹

庭中有奇樹，綠葉發華滋。<sub>蔡質漢官典職曰：宮中種嘉木奇樹。</sub>

攀條折其榮，將以遺所思。<sub>遺所思，已見上文。</sub>

馨香盈懷袖，路遠莫致之。<sub>王逸楚辭注曰：在衣曰懷。毛詩曰：豈不爾思，遠莫致之。說文曰：致，送詣也。</sub>

此物何足貢，但感別經時。<sub>賈逵國語注曰：貢，獻也。物或為榮，貢或作貴。</sub>

### 迢迢牽牛星

迢迢牽牛星，皎皎河漢女。<sub>牽牛，已見上文。毛詩曰：維天有漢，監亦有光。跂彼織女，終日七襄。雖則七襄，不成報章。*毛萇曰：河漢，天河也。*</sub>

纖纖擢素手，札札弄機杼。<sub>纖纖，已見上文。</sub>

終日不成章，泣涕零如雨。<sub>不成章，已見上句注。毛詩曰：瞻望弗及，泣涕如雨。</sub>

河漢清且淺，相去復幾許。盈盈一水間，脈脈不得語。<sub>爾雅曰：脈，相~~視~~也[^29.1.6]。*郭璞曰，脈脈，謂相視貌也。*</sub>

### 迴車駕言邁

迴車駕言邁，悠悠涉長道。<sub>毛詩曰：駕言出遊。又曰：悠悠南行。又曰：順彼長道[^29.1.7]。</sub>

四顧何茫茫，東風搖百草。<sub>莊子曰：方將四顧。王逸楚辭注曰：茫茫，草木彌遠，容貌盛也。</sub>

所遇無故物，焉得不速老？盛衰各有時，立身苦不早。人生非金石，豈能長壽考？<sub>韓子曰：雖與金石相獘，兼天下，未有日也。</sub>

奄忽隨物化，榮名以為寶。<sub>化，謂變化而死也。不忍斥言其死，故言隨物而化也。莊子曰：聖人之生也天行，其死也物化。</sub>

### 東城高且長

東城高且長，逶迤自相屬。<sub>城高且長，故登之以望也。王逸楚辭注曰：逶迤，長貌也。</sub>

迴風動地起，秋草萋已綠。四時更變化，歲暮一何速？<sub>周易曰：四時變化而能久成。毛詩曰：歲聿云暮。尸子曰：人生也亦少矣，而歲往之亦速矣。</sub>

晨風懷苦心，蟋蟀傷局促。<sub>毛詩曰：锦彼晨風，鬱彼北林。未見君子，憂心欽欽。蒼頡篇曰：懷，抱也。毛詩序曰：蟋蟀，刺晉僖公儉不中禮。漢書：~~景~~武帝曰[^29.1.8]「局促效轅下駒。」</sub>

蕩滌放情志，何為自結束。燕趙多佳人，美者顏如玉。<sub>燕趙，二國名也。楚辭曰：聞佳人兮召予。神女賦曰：苞溫潤之玉顏。</sub>

被服羅裳衣，當戶理清曲。<sub>如淳漢書注曰：今樂家五日一習樂，為理樂也。</sub>

音響一何悲，絃急知柱促。馳情整中帶，沈吟聊躑躅。<sub>中帶，中衣帶。整帶將欲從之。毛萇詩傳曰：丹朱中衣。說文：躑躅，住足也。躑躅與蹢躅同。</sub>

思為雙飛鷰，銜泥巢君屋。

### 驅車上東門

驅車上東門，遙望郭北墓。<sub>上東門，已見阮籍詠懷詩。應劭風俗通曰：葬於郭北。北首，求諸幽之道也。</sub>

白楊何蕭蕭，松柏夾廣路。<sub>白虎通曰：庶人無墳，樹以楊柳。楚辭曰：風颯颯兮木蕭蕭。仲長子昌言曰：古之葬者，松柏梧桐，以識其墳也。</sub>

下有陳死人，杳杳即長暮。<sub>莊子曰：人而無人道，是之謂陳人也。*郭象曰：陳，久也。*楚辭曰：去白日之昭昭，襲長夜之悠悠。</sub>

潛寐黃泉下，千載永不寤。<sub>服虔左氏傳注曰：天玄地黃，泉在地中，故言黃泉。</sub>

浩浩陰陽移，年命如朝露。<sub>神農本草曰：春夏為陽，秋冬為陰。莊子曰：陰陽四時運行。漢書：李陵謂蘇武曰「人生如朝露。」</sub>

人生忽如寄，壽無金石固。<sub>如寄，已見上文。</sub>

萬歲更相送，聖賢莫能度。服食求神仙，多為藥所誤。不如飲美酒，被服紈與素。<sub>范子曰：~~白~~紈素出齊[^29.1.9]。</sub>

### 去者日以疏

去者日以疏，生者日以親。<sub>呂氏春秋曰：死者彌久，生者彌疏。</sub>

出郭門直視，但見丘與墳。<sub>白虎通曰：葬於城郭外何，死生異別，終始異居。</sub>

古墓犁為田，松柏摧為薪。白楊多悲風，蕭蕭愁殺人。<sub>楚辭曰：哀江介之悲風。又曰：秋風兮蕭蕭。</sub>

思還故里閭，欲歸道無因。

### 生年不滿百

生年不滿百，常懷千歲憂。<sub>孫卿子曰：人生無百歲之壽，而有千歲之信士，何也？曰「以夫千歲之法自持者，是乃千歲之信士矣。」</sub>

晝短苦夜長，何不秉燭遊？為樂當及時，何能待來茲。<sub>呂氏春秋曰：今茲美禾，來茲美麥。*高誘曰：茲，年。*</sub>

愚者愛惜費，但為後世嗤。<sub>說文曰：嗤，笑也。</sub>

仙人王子喬[^29.1.10]，難可與等期。<sub>列仙傳曰：王子喬者，太子晉也，道人浮丘公接以上嵩高山。</sub>

### 凜凜歲云暮

凜凜歲云暮，螻蛄夕鳴悲。<sub>說文曰：凜，寒也。歲暮，已見上注。方言曰：南楚或謂螻蛄為螻。廣雅曰：螻，螻蛄也。螻，力侯切。蛄，鼓胡切。</sub>

涼風率已厲，遊子寒無衣。<sub>禮記曰：孟秋之月涼風至。杜預左氏傳注曰：厲，猛也。毛詩曰：無衣無褐，何以卒歲？</sub>

錦衾遺洛浦，同袍與我違。<sub>毛詩曰：角枕粲兮，錦衾爛兮。又曰：豈曰無衣，與子同袍。</sub>

獨宿累長夜，夢想見容輝。良人惟古懽，枉駕惠前綏。<sub>良人念昔之懽愛，故枉駕而迎己。惠以前綏，欲令升車也。故下云攜手同車。孟子曰：齊人一妻一妾而處室者，其良人出，必厭酒肉。*劉熙曰：婦人稱夫曰良人。*禮記曰：婿出，御婦車，而婿授綏，御輪三周。</sub>

願得常巧笑，攜手同車歸。<sub>毛詩曰：巧笑倩兮，攜手同歸，見上注。</sub>

既來不須臾，又不處重闈。<sub>楚辭曰：何須臾而忘反。</sub>

亮無晨風翼，焉能凌風飛？<sub>爾雅曰：晨風，鸇也。莊子曰：鵲凌風而起。</sub>

眄睞以適意，引領遙相睎[^29.1.11]。徙倚懷感傷，垂涕沾雙扉。

### 孟冬寒氣至

孟冬寒氣至，北風何慘慄？<sub>毛詩曰：二之日栗冽。毛萇曰：栗冽，寒氣也。</sub>

愁多知夜長，仰觀眾星列。三五明月滿，四五~~詹~~占兔缺[^29.1.12]。<sub>禮記曰：地秉陰竅於山川，播五行於四時，和而后月生也，是以三五而盈，三五而闕。春秋元命苞曰：月之為言闕也。兩說以詹諸與兔。然詹與占同，古字通。</sub>

客從遠方來，遺我一書札。<sub>說文曰：札，牒也。</sub>

上言長相思，下言久離別。置書懷袖中，三歲字不滅。<sub>韓詩外傳曰：趙簡子少子名無恤，簡子自為書牘使誦之。居三年，簡子坐青臺之上，問書所在，無恤出其書於左袂，令誦習焉。</sub>

一心抱區區，懼君不識察。<sub>李陵與蘇武書曰：區區之心，竊慕此爾。廣雅曰：區區，愛也。</sub>

### 客從遠方來

客從遠方來，遺我一端綺。<sub>綺，已見上文。</sub>

相去萬餘里，故人心尚爾。<sub>鄭玄毛詩箋曰：尚，猶也。字書曰：爾，詞~~之終耳~~也[^29.1.13]。</sub>

文綵雙鴛鴦，裁為合懽被。著以長相思，緣以結不解。<sub>鄭玄儀禮注曰：著，謂充之以絮也。著，張慮切。鄭玄禮記注曰：緣，飾邊也。緣，以絹反。</sub>

以膠投漆中，誰能別離此？<sub>韓詩外傳：子夏曰「實之與實，如膠與漆，君子不可不留意也。」</sub>

### 明月何皎皎

明月何皎皎，照我羅床幃。<sub>毛詩曰：月出皎兮。</sub>

憂愁不能寐，攬衣起徘徊。<sub>毛詩曰：耿耿不寐。</sub>

客行雖云樂，不如早旋歸。<sub>毛詩曰：言旋言歸。</sub>

出戶獨彷徨，愁思當告誰？<sub>毛詩序曰：彷徨不忍去。</sub>

引領還入房，淚下沾裳衣。<sub>引領，已見上文。</sub>

[^29.1.1]: 考異：注「驅馬上東門」：案：「馬」當作「車」。各本皆誤。

[^29.1.2]: 考異：各在天一涯：袁本、茶陵本有校語云善作「一天涯」。案：此所見不同。李陵詩云「各在天一隅」，蘇武詩云「各在天一方」，句例相似。恐「一天」誤倒，或尤校改正之也。

[^29.1.3]: 考異：注「飄颻謂之猋」：案「飄」當作「![&#x295AC;](images/295AC.svg)」。各本皆偽。「![&#x295AC;](images/295AC.svg)颻」即「扶搖」字，釋文可證。

[^29.1.4]: 考異：注「然埳軻不遇也」：案：「軻」下當有「而留滯王逸曰埳軻」八字，此所引七諫文。又案上句「年既已過太半兮」，「已」字亦當有。各本皆誤脫，不可讀，今訂正之。

[^29.1.5]: 考異：注「宋玉長笛賦曰」：案：「長」字不當有。各本皆衍。

[^29.1.6]: 考異：注「脈相視也」：案：「視」字不當有。各本皆衍。此釋詁文，「脈」即「覛」，釋文可證。魯靈光殿賦注引「脈，相視也」，亦衍。「脈」、「覛」同字也。

[^29.1.7]: 考異：注「順彼長道」：案：「順」上當有「又曰」二字。各本皆脫。

[^29.1.8]: 考異：注「漢書景帝曰」：陳云「景」，「武」誤，是也。各本皆誤。

[^29.1.9]: 考異：注「白紈素出齊」：案：「白」字不當有。各本皆衍。前怨歌行注引無。

[^29.1.10]: 考異：仙人王子喬：袁本、茶陵本有校語云「仙」，善作「小」。案：此所見不同，「小」字當傳寫誤，「仙」字為是，或尤校改正之。

[^29.1.11]: 考異：眄睞以適意引領遙相睎：袁本有校語云善無此二句。茶陵本有而無校語。案：此尤與茶陵合，與袁不合，亦即所見不同也。但依文義恐不當有。

[^29.1.12]: 考異：四五詹兔缺：案：「詹」當作「占」。注云「然詹與占同，古字通」。善意謂元命苞之「詹」與此詩之「占」同，而古字通也。其作「占」明甚。後七命注所引，正是「占」字。各本所見善作「詹」，皆誤用元命苞「詹」改正文「占」，而注語不可通。重刻茶陵又并改注「占」為「蟾」，而善之「占」字幾亡矣。幸袁、尤二本注不誤，得以考正。又「詹諸」字說文及淮南子說林訓皆如此，與元命苞正同。五臣乃必改為「蟾」字，甚矣其不通乎古也。

[^29.1.13]: 考異：注「爾詞之終耳」：袁本、茶陵本「耳」作「也」。案：各本衍「之終」二字。後和王主簿怨情詩「故人心尚爾」句注引作「爾詞也」可證。

## 與蘇武三首

<sub>五言</sub>

> 李少卿<sub>漢書曰：李陵，字少卿，少時為侍中建章監。善射，愛人。降匈奴，為右校王，病死。</sub>

良時不再至，離別在須臾。<sub>論語摘輔像讖曰：時不再及。*宋均曰：及，亦至也。*須臾，已見上文。</sub>

屏營衢路側，執手野踟躕。<sub>國語：申胥曰「昔楚靈王獨行屏營。」毛詩曰：執子之手。又曰：搔首踟躕。</sub>

仰視浮雲馳，奄忽互相踰。風波一失所，各在天一隅。<sub>言浮雲之馳，奄忽相踰，飄颻不定。逮乎因風波蕩，各在天之一隅。以喻人之客遊，飛薄亦爾。</sub>

長當從此別，且復立斯須。<sub>禮記：君子曰「禮樂不可斯須去身。」*鄭玄曰：斯須猶須臾也。*</sub>

欲因晨風發，送子以賤軀。<sub>晨風，早風。言欲因風發而己乘之以送子也。楚辭曰：乘回風兮遠遊。</sub>

嘉會難再遇，三載為千秋。<sub>琴操曰：鄒虞者，邵國之女所作也。古者役不踰時，不失嘉會。</sub>

臨河濯長纓，念子悵悠悠。<sub>夫冠纓，仕子之所服，濯之以遠遊。今因遠遊而感逝川，故增別念也。</sub>

遠望悲風至，對酒不能酬。行人懷往路，何以慰我愁？<sub>毛萇詩傳曰：懷，思也。</sub>

獨有盈觴酒，與子結綢繆。<sub>毛詩曰：綢繆束薪。毛萇曰：綢繆，纏綿之貌也。</sub>

攜手上河梁，遊子暮何之？<sub>楚辭曰：浮雲兮容與，導予兮何之也。</sub>

徘徊蹊路側，悢悢不得辭[^29.2.1]。<sub>廣雅曰：悢悢，恨也。</sub>

行人難久留，各言長相思。安知非日月，弦望自有時。<sub>劉熙釋名曰：弦，月半之名也。其形一旁曲，一旁直，若張弓~~弛~~施弦也[^29.2.2]。望，月滿之名也。月大十六日，月小十五日。日在東，月在西，遙相望也。</sub>

努力崇明德，皓首以為期。<sub>周易曰：利用安身，以崇德也。毛萇詩傳曰：崇，終也。尙書曰：先王既勤用明德。聲類曰：顥，白首貌也。皓與顥古字通。</sub>

[^29.2.1]: 考異：悢悢不得辭：袁本、茶陵本「得」作「能」。案：此蓋所見不同，或善與五臣之異，今無以考之。

[^29.2.2]: 考異：注「若張弓弛弦也」：案：「弛」當作「施」。各本皆誤。

## 詩四首

<sub>五言</sub>

> 蘇子卿<sub>漢書曰：蘇武，字子卿，為栘中監。使匈奴十九年，歸，拜為典屬國，病卒。</sub>

骨肉緣枝葉，結交亦相因。<sub>骨肉，謂兄弟也。漢書：帝謂燕王旦曰「今王骨肉至親。」古詩曰：結交莫羞貧。</sub>

四海皆兄弟，誰為行路人？<sub>論語：子夏謂司馬牛曰「四海之內，皆為兄弟。君子何患乎無兄弟？」家語曰：子游見行路之人，云魯司鐸火也。</sub>

況我連枝樹，與子同一身。昔為鴛與鴦，今為參與辰。<sub>毛詩曰：鴛鴦于飛，畢之羅之。*鄭玄曰：言其止則相偶，飛則為雙。*尙書大傳曰：書之論事，離離若參辰之錯行。法言曰：吾不睹參辰之相比也。*宋衷曰：辰，龍星也。參，虎星也。我不見龍虎俱見。*</sub>

昔者常相近，邈若胡與秦。<sub>淮南子曰：肝膽胡越。*許慎曰：胡在北方，越居南方。*然胡秦之義，猶胡越也。</sub>

惟念當離別，恩情日以新。鹿鳴思野草，可以喻嘉賓。<sub>毛詩曰：呦呦鹿鳴，食野之苹。我有嘉賓，鼓瑟吹笙。</sub>

我有一憷酒，欲以贈遠人。願子留斟酌，敘此平生親。

黃鵠一遠別，千里顧徘徊。<sub>韓詩外傳曰：田饒謂魯哀公曰：夫黃鵠一舉千里。</sub>

胡馬失其群，思心常依依。<sub>胡馬，已見上文。依依，思戀之貌也。</sub>

何況雙飛龍，羽翼臨當乖。<sub>雙龍，喻己及朋友也。</sub>

幸有絃歌曲，可以喻中懷。請為遊子吟，泠泠一何悲！<sub>琴操曰：楚引者，楚游子龍丘高出游三年，思歸故鄉，望楚而長歎，故曰楚引。蒼頡篇曰：吟，嘆也。</sub>

絲竹厲清聲，慷慨有餘哀。<sub>禮記曰：絲竹，樂之器也。王逸楚辭注曰：厲，烈也。謂清烈也。古詩曰：慷慨有餘哀。</sub>

長歌正激烈，中心愴以摧。欲展清商曲，念子不能歸。<sub>清商，已見上文。</sub>

俛仰內傷心，淚下不可揮。<sub>爾雅曰：揮，竭也。*郭璞曰：揮，振，去水亦為竭。*莊子曰：俛仰之間。家語曰：公父文伯卒[^29.3.1]，敬姜曰「二三子無揮涕也。」</sub>

願為雙黃鵠，送子俱遠飛。

結髮為夫妻，恩愛兩不疑。<sub>結髮，始成人也。謂男年二十，女年十五時取笄冠為義也。漢書：李廣曰「結髮而與匈奴戰也。」</sub>

歡娛在今夕，嬿婉及良時。<sub>孟子曰：霸者之人，歡娛如也。毛詩曰：今夕何夕。又曰：嬿婉之求。</sub>

征夫懷往路，起視夜何其？<sub>毛詩曰：駪駪征夫。又曰：夜如何其，夜未央。*毛萇曰：其，辭也。*</sub>

參辰皆已沒，去去從此辭。<sub>參辰已沒，言將曉也。</sub>

行役在戰場，相見未有期。<sub>毛詩曰：嗟余子行役。戰國策曰：綴甲勵兵，效勝於戰場。</sub>

握手一長歎，淚為生別滋。<sub>史記：繆賢曰「燕王私握臣手。」生別，已見上文。</sub>

努力愛春華，莫忘歡樂時。<sub>春華，喻少時也。</sub>

生當復來歸，死當長相思。

燭燭晨明月，馥馥我蘭芳。<sub>蒼頡篇曰：燭，照也。韓詩曰：馥芬孝祀。*薛君曰：馥，香貌也。*</sub>

芬馨良夜發，隨風聞我堂。<sub>秋月既明，秋蘭又馥，遊子感時，彌增戀本也。</sub>

征夫懷遠路，遊子戀故鄉。<sub>漢書：高祖曰「遊子悲故鄉。」</sub>

寒冬十二月，晨起踐嚴霜。<sub>漢書：武帝太初元年，改從夏正，此或改正之後也。楚辭曰：冬又申之以嚴霜。</sub>

俯觀江漢流，仰視浮雲翔。良友遠離別，各在天一方。<sub>江漢流不息，浮雲去靡依。以喻良友各在一方，播遷而無所托。楚辭曰：仰浮雲而永歎。</sub>

山海隔中州，相去悠且長。<sub>楚辭曰：蹇誰留兮中州。</sub>

嘉會難兩遇，懽樂殊未央。<sub>嘉會，已見上文。</sub>

願君崇令德，隨時愛景光。<sub>令德，已見上文。景光，即光景也。楚辭曰：借光景以往來。</sub>

[^29.3.1]: 考異：注「公文伯卒」：茶陵本「公」下有「父」字，是也。袁本亦脫。

## 四愁詩四首

<sub>并序</sub>

> 張平子

張衡不樂久處機密，陽嘉中，出為河間相。時國王驕奢，不遵法度，<sub>范曄後漢書順帝紀曰：改~~元嘉~~永建七年[^29.4.1]為陽嘉元年，改陽嘉五年為永和元年。又曰：順帝初，衡復為太史令。陽嘉元年，造候風地動儀。永和初，出為河間相。而此云陽嘉中，誤也。范曄後漢書曰：和帝申貴人生河間孝王開，立四十二年，順帝永建六年薨。子惠王政嗣，傲很不奉法憲。然考其年月，此是惠王也。</sub>

又多豪右并兼之家。<sub>漢書曰：魏郡豪~~右~~李竟[^29.4.2]。*文~~類~~穎曰[^29.4.3]：有權勢豪右大家也。*漢書曰：禁兼并之塗。*李奇曰：謂大家役小民，富者兼役貧民也。*</sub>

衡下車，治威嚴，能內察屬縣，<sub>漢書曰：班伯為定襄太守，其下車作威，吏民竦息。</sub>

姦滑行巧劫，皆密知名，下吏收捕，盡服摛。諸豪俠遊客，悉惶懼逃出境。郡中大治，爭訟息，獄無繫囚。時天下漸獘，鬱鬱不得志，<sub>楚辭曰：心鬱鬱之憂思，獨永歎而增傷。鄭玄考工記注曰：鬱，不舒散也。</sub>

為四愁詩。依屈原以美人為君子[^29.4.4]，以珍寶為仁義，以水深雪雰為小人。思以道術相報，貽於時君，而懼讒邪不得以通。其辭曰：

### 一思曰：

我所思兮在太山，欲往從之梁父艱。<sub>言王者有德，功成則東封泰山，故思之。太山以喻時君，梁父以喻小人也。漢書~~曰：~~有太山郡[^29.4.5]。又武帝登封太山之梁父。*音義曰：梁父，太山下小山也。*</sub>

側身東望涕霑翰。<sub>楚辭曰：願側身而無所。韋昭漢書注曰：翰，筆也。</sub>

美人贈我金錯刀，何以報之英瓊瑤。<sub>漢書曰：王莽鑄大錢，又造錯刀，以金錯其文。續漢書曰：佩刀，諸侯王黃金錯鐶。謝承後漢書曰：詔賜應奉金錯把刀。毛詩曰：投我以木桃，報之以瓊瑤。又曰：尚之以瓊英乎而。</sub>

路遠莫致倚逍遙，何為懷憂心煩勞？<sub>古詩曰：路遠莫致之。</sub>

### 二思曰：

我所思兮在桂林，欲往從之湘水深。<sub>漢書曰：鬱林郡，故秦桂林郡。海南經曰：桂林八樹在番禺東。又曰：湘水出零陵。舜死蒼梧，葬九疑，故思明君。</sub>

側身南望涕沾襟。<sub>楚辭曰：泣歔欷而沾襟。</sub>

美人贈我金琅玕，何以報之雙玉盤。<sub>尙書禹貢曰：厥貢惟球琳琅玕。古詩曰：委身玉盤中，歷年冀見食。應劭漢官儀曰：封禪壇有白玉盤。</sub>

路遠莫致倚惆悵，何為懷憂心煩傷？<sub>楚辭曰：惆悵兮而私自憐。</sub>

### 三思曰：

我所思兮在漢陽，欲往從之隴阪長。<sub>續漢書曰：天水郡[^29.4.6]，明帝改曰漢陽。*應劭曰：天水有大阪，名曰隴阪。*秦州記曰：隴阪九曲，不知高幾里。</sub>

側身西望涕沾裳。<sub>古長歌行曰：泣涕忽沾裳。</sub>

美人贈我貂襜褕，何以報之明月珠。<sub>蔡雍獨斷曰：侍中中常侍加貂蟬。說文曰：直裾謂之襜褕。淮南子曰：隨侯之珠。*高誘曰：明月珠也。*</sub>

路遠莫致倚踟躕，何為懷憂心煩紆？<sub>楚辭曰：志紆鬱其難釋。*王逸曰：紆，屈也。*</sub>

### 四思曰：

我所思兮在鴈門，欲往從之雪紛紛。<sub>漢書有鴈門郡，楚辭曰：雪紛紛而薄木。</sub>

側身北望涕沾巾。<sub>說文曰：巾，佩巾也[^29.4.7]。</sub>

美人贈我錦繡段，何以報之青玉案。<sub>錦繡，有五采成文章。玉案，君所憑倚。喻大臣亦為天子所恃。禮記曰：春服青玉。楚漢春秋：淮陰侯曰「臣去項歸漢，漢王賜臣玉案之食。」</sub>

路遠莫致倚增歎，何為懷憂心煩惋？<sub>楚辭曰：吒增歎兮如雷。</sub>

[^29.4.1]: 考異：注「改元嘉七年」：茶陵本「元嘉」作「永建」，是也。袁本亦誤「元嘉」。

[^29.4.2]: 考異：注「魏郡豪右李竟」：案：「右」字不當有。各本皆衍。此所引宣帝紀文，又見於霍光傳，俱無「右」字。善意取文穎之注以解「豪右」自在下，不知者誤并添此。

[^29.4.3]: 考異：注「文類曰」：袁本「類」作「穎」，是也。茶陵本亦誤「類」。

[^29.4.4]: 考異：屈原以美人為君子：何校「屈」上添「依」字。茶陵本云五臣有「依」字。袁本云善無「依」字。案：各本所見，蓋傳寫脫耳。何云五臣有「依」字，就校語而云然。

[^29.4.5]: 考異：注「漢書曰有太山郡」：案：「曰」字不當有。各本皆衍。

[^29.4.6]: 考異：注「漢書曰天水郡」：何校「漢」上添「續」字，是也。各本皆脫。

[^29.4.7]: 考異：注「說文曰佩巾也」：陳云「曰」下脫「巾」字，是也。各本皆脫。

## 雜詩

<sub>五言。雜者，不拘流例，遇物即言，故云雜也。</sub>

> 王仲宣

日暮遊西園，冀寫憂思情。曲池揚素波，列樹敷丹榮。<sub>楚辭曰：坐堂伏檻臨曲池。列女傳：津吏女歌曰「水揚波兮杳冥冥。」</sub>

上有特棲鳥，懷春向我鳴。<sub>毛詩曰：有女懷春。</sub>

褰衽欲從之，路嶮不得征。<sub>說文曰：衽，衣衿也；衿音今。</sub>

徘徊不能去，佇立望爾形。<sub>毛詩曰：瞻望弗及，佇立以泣。</sub>

風飆揚塵起，白日忽已冥。<sub>鄭玄毛詩箋曰：冥，夜也。</sub>

迴身入空房，託夢通精誠。<sub>幽通賦曰：精誠發於宵寐。</sub>

人欲天不違，何懼不合并？<sub>尙書：王曰「人之所欲，天必從之。」</sub>

## 雜詩

<sub>五言</sub>

> 劉公幹

職事相填委，文墨紛消散。<sub>漢書：功臣皆曰「蕭何徒恃文墨，顧居臣上。」</sub>

馳翰未暇食，日昃不知晏。<sub>翰墨，已見上。尙書曰：自朝至于日昃，不遑暇食。</sub>

沈迷簿領書，回回自昏亂。<sub>簿領，謂文簿而記錄之。史記曰：問上林尉諸禽獸簿。司馬彪莊子注曰：領，錄也。楚辭曰：腸回回兮盤紆。</sub>

釋此出西城，登高且遊觀。方塘含白水，中有鳧與鴈。<sub>楚辭曰：乘白水而高鶩。毛詩曰：弋鳧與鴈。</sub>

安得肅肅羽？從爾浮波瀾。<sub>毛詩曰：鴻鴈于飛，肅肅其羽。</sub>

## 雜詩二首

<sub>五言。集云：枹中作。下篇云：於黎陽作。</sub>

> 魏文帝

漫漫秋夜長，烈烈北風涼。<sub>楚辭曰：終長夜之曼曼。毛詩曰：冬日烈烈。又曰：北風其涼。</sub>

展轉不能寐，披衣起彷徨。<sub>毛詩曰，展轉不寐。彷徨，已見上文。</sub>

彷徨忽已久，白露沾我裳。<sub>白露，已見上文。說苑曰：孺子不覺露之沾裳。</sub>

俯視清水波，仰看明月光。天漢迴西流，三五正從橫。<sub>河圖括地象曰：河精上為天漢。毛詩曰：嘒彼小星，三五在東。*毛萇曰：三心五噣，四時更見也。*</sub>

草蟲鳴何悲，孤鴈獨南翔。<sub>毛詩曰：喓喓草蟲，趯趯阜螽。*毛萇曰：草蟲，常羊也。*楚辭曰：鴈雍雍而南遊。</sub>

鬱鬱多悲思，綿綿思故鄉。<sub>古詩曰：綿綿思遠道。</sub>

願飛安得翼，欲濟河無梁。<sub>葛龔與梁相張府君牋曰：悠悠夢想，願飛無翼。楚辭曰：江河廣而無梁。</sub>

向風長歎息，斷絕我中腸。<sub>楚辭曰：向長風而舒情。</sub>

西北有浮雲，亭亭如車蓋。<sub>亭亭，迥遠無依之貌也。易通卦驗曰：太陽雲出，張如車蓋。</sub>

惜哉時不遇，適與飄風會。<sub>何休公羊傳注曰：適，遇也。</sub>

吹我東南行，~~南~~行行至吳會[^29.7.1]。<sub>當時實至廣陵，未至吳會。今言至者，據已入其地也。</sub>

吳會非我鄉，安能久留滯？<sub>楚辭曰：然埳軻而留滯。</sub>

棄置勿復陳，客子常畏人。

[^29.7.1]: 南行至吳會：袁本、茶陵本「南」作「行」，云善作「南」。案：上句言東南行，則下不得單言南行，甚明。各本所見，皆傳寫誤也。非善如此。

## 朔風詩

<sub>四言</sub>

> 曹子建

仰彼朔風，用懷魏都。願騁代馬，倏忽北徂。<sub>代馬，已見上文。</sub>

凱風永至，思彼蠻方。<sub>毛萇詩傳曰：南風謂之凱風。禮記曰：南方曰蠻。毛詩曰：用纯蠻方。</sub>

願隨越鳥，侴飛南翔。<sub>古詩曰：越鳥巢南枝。</sub>

四氣代謝，懸景運周。<sub>爾雅曰：四氣和謂之玉燭。淮南子曰：二者代謝舛馳。周易曰：懸象著明。</sub>

別如俯仰，脫若三秋。<sub>毛詩曰：一日不見，如三秋兮。</sub>

昔我初遷，朱華未希。今我旋止，素雪~~雲~~云飛[^29.8.1]。<sub>毛詩曰：昔我往矣，楊柳依依。今我來思，雨雪霏霏。希與稀同，古字通也。</sub>

俯降千仞，仰登天阻。<sub>莊子曰：千仞之高，不足以極其深。天阻，山也。~~范曄後漢書：~~[^29.8.2]郭林宗論蘇不韋曰「城闕天阻，宮府幽絕。」</sub>

風飄蓬飛，載離寒暑。<sub>商君書曰：夫飛蓬遇飄風而行千里，乘風之勢也。~~毛詩曰：載離寒暑~~寒暑，已見鸚鵡賦[^29.8.3]。</sub>

千仞易陟，天阻可越。昔我同袍，今永乖別。<sub>同袍，已見上文。</sub>

子好芳草，豈忘爾貽？<sub>古詩曰：蘭澤多芳草。</sub>

繁華將茂，秋霜悴之。<sub>方言曰：悴，傷也。</sub>

君不垂眷，豈云其誠？<sub>言君雖不垂眷，己則豈得不言其誠。蒼頡篇曰：豈，冀也。</sub>

秋蘭可喻，桂樹冬榮。<sub>蘭以秋馥，可以喻言。桂以冬榮，可以喻性。楚辭曰：秋蘭兮青青。又曰：麗桂樹之冬榮。</sub>

絃歌蕩思，誰與消憂？<sub>言絃歌可以蕩滌悲思，誰與共奏以消憂也。</sub>

臨川暮思，何為汎舟？<sub>言臨川日暮，而又相思，何為汎舟而不濟以相從乎？國語曰：秦汎舟乎河。</sub>

豈無和樂，遊非我鄰。<sub>言豈無和樂以蕩思乎？為遊非我鄰，故不奏也。</sub>

誰忘汎舟？愧無榜人。<sub>言豈忘汎舟以相從乎？愧無榜人，所以不濟也。榜人，喻良朋也。張揖漢書注云：榜人，船長也。</sub>

[^29.8.1]: 考異：素雪雲飛：袁本、茶陵本「雲」作「云」，云善作「雲」。案：各本所見皆傳寫誤。「素雪」與「朱華」偶句，「云飛」與「未希」偶句。假令作「雲」，殊乖文義，非善如此也。

[^29.8.2]: 考異：注「范曄後漢書」：袁本、茶陵本無此五字。案：無者是也。善有其例，說已見前。

[^29.8.3]: 考異：注「毛詩曰載離寒暑」：案：當作「寒暑已見鸚鵡賦」。袁本正如此，但誤在上節注末，而此仍複出，則非。茶陵本誤與此同。

## 雜詩六首

<sub>五言。此六篇並託喻傷政急，朋友道絕，賢人為人竊勢。別京已後，在郢城思鄉而作。[^29.9.1]</sub>

> 曹子建

高臺多悲風，朝日照北林。<sub>新語曰：高臺，喻京師。悲風，言教令。朝日，喻君之明。照北林，言狹，比喻小人。新序曰：高堂百仞。</sub>

之子在萬里，江湖迥且深。<sub>江湖，喻小人隔蔽。毛詩曰：之子于征。爾雅曰：迥，遠也。</sub>

方舟安可極？離思故難任。<sub>爾雅曰：大夫方舟。*郭璞曰：併兩船也。*毛萇詩傳曰：極，至也。</sub>

孤鴈飛南遊，過庭長哀吟。<sub>鴈南遊，已見上文。</sub>

翹思慕遠人，願欲託遺音。<sub>翹猶懸也。</sub>

形影忽不見，翩翩傷我心。

轉蓬離本根，飄颻隨長風。<sub>說苑曰：魯哀公曰「秋蓬惡其本根，美其枝葉，秋風一起，根本拔矣。」</sub>

何意迴飆舉，吹我入雲中。<sub>爾雅曰：扶搖謂之猋。飆與猋同。</sub>

高高上無極，天路安可窮[^29.9.2]。<sub>呂氏春秋曰：風乎其高無極也。仲長子昌言曰：蕩蕩乎若昇天路而不知其所登，子若昇天路也。</sub>

類此遊客子，捐軀遠從戎。毛褐不掩形，薇藿常不充。<sub>淮南子曰：布衣掩形，鹿裘禦寒。言貧人冬則羊裘短褐，不掩形也。列女傳：曾子謂黔婁妻曰「先生在時，食不充虛，衣不蓋形。」文子曰：聖人食足以充虛接氣，衣足以蓋形禦寒。</sub>

去去莫復道，沈憂令人老。<sub>宋玉笛賦曰：武毅發沈憂結[^29.9.3]。古詩曰：思君令人老。</sub>

西北有織婦，綺縞何繽紛。<sub>小雅曰：繒之精者曰縞，古老切。</sub>

明晨秉機杼，日昃不成文。<sub>言憂甚而志亂。</sub>

太息終長夜，悲嘯入青雲。妾身守空閨，良人行從軍。<sub>良人，謂夫也。</sub>

自期三年歸，今已歷九春。<sub>一歲三春，故以三年為九春，言已過期也。纂要曰：九十日故九春。</sub>

飛鳥繞樹翔，噭噭鳴索群。<sub>楚辭曰：聲噭噭以寂寥。</sub>

願為南流景，馳光見我君。

南國有佳人，容華若桃李。<sub>楚辭曰：受命不遷生南國[^29.9.4]。*王逸曰：南國，謂江南也。*佳人，已見上文。毛詩曰：何彼襛矣，華如桃李。</sub>

朝遊江北岸，日夕宿湘沚。<sub>毛萇詩傳曰：沚，渚也。</sub>

時俗薄朱顏，誰為發皓齒。<sub>楚辭曰：容則秀雅稚朱顏。又曰：美人皓齒嫮以姱。</sub>

俛仰歲將暮，榮耀難久恃。<sub>歲暮，已見上文。邊讓章華臺賦曰：體迅輕鴻，榮耀春華。</sub>

僕夫早嚴駕，吾將遠行遊。<sub>楚辭曰：僕夫懷兮心悲。又曰：嚴車駕兮出戲遊。又曰：願輕舉兮遠遊。</sub>

遠遊欲何之，吳國為我仇。<sub>說苑：楚王謂淳于髡曰「吾有仇在吳國，子能為吾報之乎？」</sub>

將騁萬里塗，東路安足由？<sub>廣雅曰：由，行也。</sub>

江介多悲風，淮泗馳急流。<sub>楚辭曰：哀江介之悲風。泗，水名也。孟子曰：禹排淮、泗而注之江也。</sub>

願欲一輕濟，惜哉無方舟。閑居非吾志，甘心赴國憂。<sub>漢書曰：司馬相如稱疾閑居。范曄後漢書，梁竦歎曰：閑居可以養志。毛詩曰：甘心首疾。</sub>

飛觀百餘尺，臨牖御櫺軒。<sub>古詩曰：雙闕百尺。爾雅曰：觀謂之闕。御猶憑也。說文曰：櫺，楯欄也。韋昭漢書注曰：軒，檻上板也。</sub>

遠望周千里，朝夕見平原。烈士多悲心，小人媮自閑。<sub>風俗通曰：烈士者，有不易之分。</sub>

國讎亮不塞，甘心思喪元。<sub>塞，謂杜絕也。孟子曰：勇士不忘喪其元。</sub>

拊劍西南望，思欲赴太山。<sub>左氏傳曰：子朱怒，撫劍從之。太山，東岳，接吳之境。西，喻蜀。責躬詩曰：願蒙矢石，建旗東岳，意與此同也。</sub>

絃急悲聲發，聆我慷慨言。<sub>古詩曰：音響~~何太~~一何悲[^29.9.5]，絃急知柱促。</sub>

[^29.9.1]: 考異：注「此六篇」下至「在郢城思鄉而作」：案：此三十字於善注例不類，必亦并善於五臣而如此，其中兼多偽錯，各本盡同，無可校正。何校「郢」改「鄄」，陳同。

[^29.9.2]: 考異：天路安可窮：袁本、茶陵本有校語云「可」，善作「何」。案：二本所見非也。「何」但傳寫誤。

[^29.9.3]: 考異：注「武毅發沈憂」：案：「憂」下當有「結」字。各本皆脫。此以三句為一句。

[^29.9.4]: 考異：注「生南國」：何校下添「兮南國」三字。案：依善例當添「王逸曰南國」五字，各本皆脫。

[^29.9.5]: 考異：注「音響何太悲」：案：「何太」當作「一何」。各本皆誤。

## 情詩

<sub>五言</sub>

> 曹子建

微陰翳陽景，清風飄我衣。<sub>春秋說題辭曰：陽精為日。楚辭曰：陽杲杲兮朱光。</sub>

遊魚潛淥水，翔鳥薄天飛。<sub>言得所也。大戴禮曰：魚遊于水，鳥飛于雲。</sub>

眇眇客行士，遙役不得歸。<sub>言不如魚鳥也。楚辭曰：安眇眇兮，無所歸薄。</sub>

始出嚴霜結，今來白露晞。<sub>嚴霜，已見上文。毛詩曰：蒹葭淒淒，白露未晞。</sub>

遊子歎黍離，處者歌式微。<sub>毛詩曰：彼黍離離，彼稷之苗；行邁靡靡，中心搖搖。又曰：式微式微，胡不歸？</sub>

慷慨對嘉賓，悽愴內傷悲。<sub>毛詩曰：我有嘉賓。又曰：我心傷悲。</sub>

## 雜詩

<sub>四言</sub>

> 嵇叔夜

微風清扇，雲氣四除。<sub>漢書：張竦為陳崇作奏曰「日不移晷，霍然四除。」</sub>

皎皎亮月，麗于高隅。<sub>古詩曰：明月何皎皎。亮，明也。周禮曰：城隅之制九雉。</sub>

興命公子，攜手同車。<sub>攜手同車，已見上文。</sub>

龍驥翼翼，揚鑣踟躕。<sub>毛詩曰：四牡翼翼。舞賦曰：揚鑣飛沫。</sub>

肅肅宵征，造我友廬。<sub>毛詩曰：肅肅宵征。</sub>

光燈吐輝，華幔長舒。鸞觴酌醴，神鼎烹魚。<sub>毛詩曰：且以酌醴。又曰：誰能烹魚。</sub>

絃超子野，歎過綿駒。<sub>杜預左氏傳注曰：子野，師曠字也。孟子：淳于髡曰「昔綿駒處高唐，而齊右善歌。」</sub>

流詠太素，俯讚玄虛。<sub>列子曰：太初，形之始。太素，質之始。老子曰：玄之又玄，眾妙之門。管子曰：虛而無形[^29.11.1]，謂之道。史記：太史公曰「老子所貴道，虛無應用，變化無方。」</sub>

孰克英賢，與爾剖符。<sub>言詠讚妙道，遊心恬漠，誰能以英賢之德，與爾分符而仕乎？班固漢書述曰：漢興柔遠，與爾剖符。然文雖出彼，而意微殊。東觀漢記：韋彪上議曰「二千石皆以選出京師，剖符典千里。」</sub>

[^29.11.1]: 考異：注「虛無形」：案：「虛」下當有「而」字。各本皆脫。遊天台山賦注引有。

## 雜詩

<sub>五言</sub>

> 傅休奕<sub>臧榮緒晉書曰：傅玄，字休奕，北地人，勤學善屬文，州舉秀才，稍遷至司隸校尉，卒。</sub>

志士惜日短，愁人知夜長。<sub>論語：子曰「志士仁人，無求生以害仁。」古詩曰：愁多知夜長，仰觀眾星列。</sub>

攝衣步前庭，仰觀南鴈翔。<sub>漢書：沛公攝衣迎酈食其。</sub>

玄景隨形運，流響歸空房。清風何飄颻，微月出西方。<sub>禮記曰：月生於西。</sub>

繁星依青天，列宿自成行。蟬鳴高樹間，野鳥號東箱。<sub>古詩曰：秋蟬鳴樹間。王逸楚辭注曰：牆序之東為東箱也。</sub>

纖雲時髣彿，渥露沾我裳。<sub>曹植魏德論曰：纖雲不形，陽光赫戲。劉楨詩曰：皦月垂素光，玄雲為髣彿。露沾裳，已見上文。</sub>

良時無停景，北斗忽低昂。常恐寒節至，凝氣結為霜。<sub>曾子曰：陰氣勝則凝為霜。</sub>

落葉隨風摧，一絕如流光。

## 雜詩

<sub>五言</sub>

> 張茂先

晷度隨天運，四時互相承。<sub>說文曰：晷，景也。孫卿子曰：四時代御。</sub>

東壁正昏中，固陰寒節升。<sub>禮記：仲冬之月，~~日~~昏東壁中[^29.13.1]。左氏傳：申豐曰「深山窮谷，固陰沍寒。」</sub>

繁霜降當夕，悲風中夜興。<sub>毛詩曰：正月繁霜。</sub>

朱火青無光，蘭膏坐自凝。<sub>古詩曰：朱火然其中，青煙颺其間。楚辭曰：蘭膏明燭華容備。*王逸注曰：以蘭香煉膏也。*無故自凝曰坐。</sub>

重衾無暖氣，挾纊如懷冰。<sub>左氏傳曰：楚子圍蕭，申公巫臣曰「師人多寒」，王巡三軍，拊而勉之。三軍之士，皆如挾纊。孔安國尙書傳曰：纊，細綿也。</sub>

伏枕終遙昔，寤言莫予應。<sub>韓詩曰：寤寐無為，展轉伏枕。廣雅曰：昔，夜也。毛詩曰：獨寐寤言。</sub>

永思慮崇替，慨然獨撫膺。<sub>楚辭曰：永思兮內傷。國語：藍尹亹曰「君子獨居，思前世之崇替。」列子曰：撫膺而恨。</sub>

[^29.13.1]: 考異：注「日昏東壁中」：袁本無「日」字，是也。茶陵本亦衍。

## 情詩二首

<sub>五言</sub>

> 張茂先

清風動帷簾，晨月照幽房。佳人處遐遠，蘭室無容光。<sub>古詩曰：盧家蘭室桂為梁。曹植離別詩曰：人遠精魂近，寤寐夢容光。</sub>

襟懷擁靈景，輕衾覆空床。<sub>擁，猶抱也。</sub>

居歡愒夜促，在慼怨宵長。<sub>一云居歡惜夜促。爾雅曰：愒，貪也，苦蓋切。</sub>

拊枕獨嘯歎，感慨心內傷。

遊目四野外，逍遙獨延佇。<sub>楚辭曰：忽反顧以遊目。又曰：結幽蘭而延佇。</sub>

蘭蕙緣清渠，繁華蔭綠渚。佳人不在茲，取此欲誰與？巢居知風寒，穴處識陰雨。<sub>春秋漢含孳曰：穴藏先知雨，陰曀未集，魚已噞喁。巢居之鳥先知風，樹木搖，鳥已翔。韓詩曰：鸛鳴于垤，婦歎于室。薛君曰：鸛，水鳥。巢處知風，穴處知雨。天將雨而蟻出壅土，鸛鳥見之，長鳴而喜。</sub>

不曾遠別離，安知慕儔侶？

## 園葵詩

<sub>五言</sub>

> 陸士衡<sub>晉書：趙王倫篡位，遷帝於金墉城。後諸王共誅倫，復帝位。齊王冏譖機為倫作禪文，賴成都王穎救之免死[^29.15.1]，故作此詩，以葵為喻謝穎。</sub>

種葵北園中，葵生鬱萋萋。朝榮東北傾，夕穎西南晞。<sub>淮南子曰：聖人之於道，猶葵之與日，雖不與終始哉，其鄉之誠也。*高誘曰：鄉，仰也。誠，實也。*</sub>

零露垂鮮澤，朗月耀其輝。<sub>毛詩曰：零露瀼瀼。</sub>

時逝柔風戢，歲暮商猋飛。<sub>管子曰：東方曰春，柔風甘雨乃至。楚辭曰：商風肅而害之。</sub>

曾雲無溫液，嚴霜有凝威。<sub>鄭玄毛詩箋曰：曾，重也。漢書曰：孫寶曰「當從天氣以成嚴霜之威。」</sub>

幸蒙高墉德，玄景蔭素蕤。<sub>爾雅曰：牆謂之墉。說文曰：蕤，草木華盛貌也。</sub>

豐條並春盛，落葉後秋衰。慶彼晚彫福，忘此孤生悲。

[^29.15.1]: 考異：注「救之免」：袁本、茶陵本「免」下有「死」字，是也。

## 思友人詩

<sub>五言</sub>

> 曹顏遠<sub>臧榮緒晉書曰：曹攄，字顏遠，譙國人。篤志好學，參南國中郎將，遷高密王左司馬。流人王逌等寇掠城邑，攄與戰，軍敗而死。</sub>

密雲翳陽景，霖潦淹庭除。<sub>周易曰：密雲不雨。左氏傳曰：凡雨自三日以往為霖。說文曰：潦，雨水也。又曰：除，殿階也。</sub>

嚴霜彫翠草，寒風振纖枯。<sub>鄭玄禮記注曰：振，動也。</sub>

凜凜天氣清，落落卉木疏。<sub>古詩曰：凜凜歲云暮。杜篤首陽山賦曰：長松落落。毛萇詩傳曰：卉，草也。</sub>

感時歌蟋蟀，思賢詠白駒。<sub>毛詩曰：蟋蟀在堂，歲聿其暮。又曰：皎皎白駒，食我場苗。縶之維之，以永今朝。*毛萇曰：賢者有乘白駒而去。鄭玄曰：絆之繫之，欲留也。*</sub>

情隨玄陰滯，心與迴飆俱[^29.16.1]。思心何所懷，懷我歐陽子。<sub>顏遠贈歐陽堅石詩曰：嗟我良友，惟彥之選。然此歐陽，即堅石也。</sub>

精義測神奧，清機發妙理。<sub>周易曰：精義入神，以致用也。廣雅曰：奧，藏也。機，樞機也。</sub>

自我別旬朔，微言絕于耳。<sub>論語崇爵纖曰：子夏共撰仲尼微言，以當素王。劉子駿書曰：夫子沒而微言絕。禮記曰：聲不絕于耳。</sub>

褰裳不足難，清陽未可俟。<sub>毛詩曰：子惠思我，褰裳涉溱。又曰：有美一人，清陽婉兮；邂逅相遇，適我願兮。*毛萇曰：清陽，眉目之間也。*</sub>

延首出階檐，佇立增想似。<sub>阮瑀止欲賦曰：佇延首以極視兮，意謂是而復非。莊子·徐無鬼曰：夫越之流人，去國數日，見其所知而喜；去國旬月，見所嘗見於國中而喜；及期年也，見似人者而喜矣。不亦去人茲久者，思人茲深乎？</sub>

[^29.16.1]: 考異：心與迴飆俱：茶陵本「飆」作「飄」，云五臣作「飆」。袁本云善作「飄」。案：「飄」字於義未當，恐二本所見傳寫誤，或尤校改正之也。

## 感舊詩

<sub>五言~~。此篇感故舊相輕，人情逐勢。~~[^29.17.1]</sub>

> 曹顏遠

富貴他人合，貧賤親戚離。<sub>鶡冠子曰：家富疏族聚，居貧兄弟離。</sub>

廉藺門易軌，田竇相奪移。<sub>史記曰：藺相如出，望見廉頗，相如引車避匿。於是舍人相與諫曰「臣去親戚而事君者，徒慕君之高義也。今君與廉君同列，廉君宣惡言而君畏之匿，恐懼殊甚，且庸人尚羞之，況於將相乎？臣等不肖，請辭去。」漢書曰：竇太后怒，免丞相竇嬰、太尉田蚡，嬰蚡以侯居家。蚡雖不任職，以太后故親幸，數言事，多效。士趨勢利者，皆去嬰而歸蚡也。</sub>

晨風集茂林，棲鳥去枯枝。<sub>毛詩曰：锦彼晨風，鬱彼北林。國語：優施歌曰「暇豫之吾吾，不如鳥烏。~~鳥~~人皆集於苑[^29.17.2]，己獨集于枯。」黃石公兵書曰：樹杌者，鳥不棲也。</sub>

今我唯困蒙，~~郡~~群士所背馳[^29.17.3]。<sub>周易曰：困蒙，吝。</sub>

鄉人敦懿義，濟濟蔭光儀。<sub>春秋說題辭曰：秉懿誠之義，思至忠之功。鸚鵡賦曰：侍君子之光儀。</sub>

對賓頌有客，舉觴詠露斯。<sub>毛詩曰：有客宿宿，有客信信，言授之縶，以縶其馬。又曰：湛湛露斯，匪陽不晞；厭厭夜飲，不醉無歸。今鄉人情重，皆頌詠此詩。</sub>

臨樂何所歎，素絲與路歧。<sub>禮記曰：執紼不笑，臨樂不歎。淮南子曰：楊子見逵路而哭之，為其可以南可以北。墨子見練絲而泣之，為其可以黃可以黑。*高誘曰：閔其別與化也。*</sub>

[^29.17.1]: 考異：注「此篇感故舊相輕人情逐勢」：案：此十一字不當有，乃五臣注也。袁本、茶陵本所載此上之「善曰」，「善」字誤耳。尤延之取以添入，非。

[^29.17.2]: 考異：注「鳥皆集於苑」：案：「鳥」當作「人」。各本皆誤。

[^29.17.3]: 考異：郡士所背馳：案：「郡」當作「群」。茶陵本云五臣作「群」。袁本云善作「郡」。各本所見皆傳寫誤。何云當從五臣作「群」，陳同。皆就校語而云然，其實善亦作「群」。

## 雜詩

<sub>五言</sub>

> 何敬祖<sub>贈答，何在陸前，而此居後，誤也。</sub>

秋風乘夕起，明月照高樹。<sub>賈逵國語注曰：乘，陵也。陵，亦侵也。</sub>

閑房來清氣，廣庭發暉素。<sub>暉素，月光也。古~~長~~傷歌行曰[^29.18.1]：昭昭素明月，暉光燭我床。</sub>

靜寂愴然歎，惆悵出遊顧。<sub>惆悵，已見上文。</sub>

仰視垣上草，俯察階下露。<sub>垣草易彫，階露易隕。言可傷也。</sub>

心虛體自輕，飄颻若仙步。<sub>言既悟二物，故當全形養生。列子曰：南郭子貌充心虛。*張湛曰：心虛則形全。*劉梁七舉曰：霍爾體輕。</sub>

瞻彼陵上柏，想與神人遇。<sub>古詩曰：青青陵上柏。文子曰：天地之間，有神人真人。</sub>

道深難可期，精微非所慕。<sub>魏武帝秋胡行曰：道深未可得，名山歷觀行。禮記曰：德產之緻也精微。*鄭玄曰：緻，密也。*</sub>

勤思終遙夕，永言寫情慮。<sub>尙書曰：歌永言。</sub>

[^29.18.1]: 考異：注「古長歌行曰」：案：「長」當作「傷」，見第二十七卷。各本皆誤。

## 雜詩

<sub>五言</sub>

> 王正長<sub>臧榮緒晉書曰：王讚，字正長，義陽人也。博學有俊才，辟司空掾，歷散騎侍郎，卒。</sub>

朔風動秋草，邊馬有歸心。<sub>蔡琰詩曰：北風厲兮肅泠泠，胡笳動兮邊馬鳴。</sub>

胡寧久分析，靡靡忽至今。<sub>毛詩曰：胡寧忍予。又曰：行邁靡靡。</sub>

王事離我志，殊隔過商參。<sub>毛詩曰：王事靡盬。左氏傳：子產曰「高辛氏有二子，伯曰閼伯，季曰實沈，不相能。后帝不臧，遷閼伯于商丘，主辰，商人是因，故辰為商星。遷實沈于大夏，主參，唐人是因，其季世曰唐叔虞，故參為晉星。」參辰更見，已見上文。</sub>

昔往鶬鶊鳴，今來蟀蟋吟。<sub>毛詩曰：春日遲遲，倉庚喈喈。聖主得賢臣頌曰：蟋蟀俟秋吟。</sub>

人情懷舊鄉，客鳥思故林。<sub>文子曰：鳥飛反鄉，依其所生。</sub>

師涓久不奏，誰能宣我心？<sub>韓子曰：衛靈公將之晉，至濮水之上而宿，夜分而聞有鼓新聲者，而說之，召師涓而告之曰「有鼓新聲者，其狀似鬼神，子為我聽而寫之。」師涓曰「諾。」因端坐撫琴而寫之。師涓明日報曰「臣得之矣。」</sub>

## 雜詩

<sub>五言</sub>

> 棗道彥<sub>今書七志曰：棗據，字道彥，潁川人。弱冠，辟大將軍府，遷尙書郎。太尉賈充為伐吳都督，請為從事中郎，遷中庶子，卒。</sub>

吳寇未殄滅，亂象侵邊疆。<sub>左氏傳：晉侯問於士弱曰「吾聞之宋災，於是乎知有天道，天道可必乎[^29.20.1]？」對曰「國亂無象，不可知也。」</sub>

天子命上宰，作蕃于漢陽。<sub>上宰，賈充也。毛詩曰：价人~~為~~維藩[^29.20.2]。*毛萇曰：价，善也。藩，屏也。*左氏傳：晉欒貞子曰「漢陽諸姬，楚實盡之。」穀梁傳曰：水北曰陽。漢陽，漢水之陽也。</sub>

開國建元士，玉帛聘賢良。<sub>周易曰：大君有命，開國承家，小人勿用。禮記曰：天子八十一元士。王逸楚辭注曰：天下賢人，將持玉帛聘而遺之。呂氏春秋曰：聘名士。*高誘曰：聘，問之也。*將與興化致治也。</sub>

予非荊山璞，謬登和氏場。<sub>韓子曰：楚人和氏得璞玉於楚山之中。</sub>

羊質~~復~~服虎文[^29.20.3]，燕翼假鳳翔。<sub>楊子法言曰：敢問質，曰「羊質而虎皮，見草而悅，見豺而戰也。」</sub>

既懼非所任，怨彼南路長。<sub>曹子建贈白馬王詩曰：怨彼東路長。</sub>

千里既悠邈，路次限關梁。<sub>楚辭曰：關梁閉而不通。</sub>

僕夫罷遠涉，車馬困山岡。<sub>僕夫，已見上文。</sub>

深谷下無底，高巖暨穹蒼。<sub>列子：夏革曰「渤海之東，有大壑焉，實惟無底之谷。」杜預左氏傳注曰：暨，至也。爾雅曰：穹蒼，天也。</sub>

豐草停滋潤，霧露沾衣裳。<sub>毛詩曰：湛湛露斯，在彼豐草。露沾衣裳，已見上文。</sub>

玄林結陰氣，不風自寒涼。<sub>高唐賦曰：玄木冬榮。</sub>

顧瞻情感切，惻愴心哀傷。<sub>廣雅曰：感，傷也。</sub>

士生則懸弧，有事在四方。<sub>禮記曰：國君太子，生三日，卜士負之，射人以桑弧蓬矢六，射天地四方。又，孔子曰「士使之射，不能則辭以疾，懸弧之義也。」韓詩內傳曰：男子生，桑弓蓬矢六，射上下四方，明當有事天地四方也。</sub>

安得恒逍遙，端坐守閨房。引義割外情，內感實難忘。<sub>非有先生論曰：引義以正身。</sub>

[^29.20.1]: 考異：注「於是乎知有天道可必乎」：陳云當重「天道」二字，是也。各本皆脫。

[^29.20.2]: 考異：注「价人為藩」：袁本「為」作「維」。茶陵本作「惟」。案：「維」字是也。

[^29.20.3]: 考異：羊質復虎文：袁本、茶陵本「復」作「服」，是也。

## 雜詩

<sub>五言</sub>

> 左太沖<sub>沖于時賈充徵為記室，不就，因感人年老，故作此詩。[^29.21.1]</sub>

秋風何洌洌，白露為朝霜。<sub>毛詩曰：蒹葭蒼蒼，白露為霜。</sub>

柔條旦夕勁，綠葉日夜黃。明月出雲崖，皦皦流素光。<sub>劉楨詩曰：皦月垂素光。</sub>

披軒臨前庭，嗷嗷晨鴈翔。<sub>軒，長廊之涜也。毛詩曰：鴻鴈于飛，哀鳴嗷嗷。</sub>

高志局四海，塊然守空堂。<sub>尸子曰：八極為局。淮南子曰：塊然獨處。</sub>

壯齒不恒居，歲暮常慨慷。<sub>廣雅曰：歲，年也。</sub>

[^29.21.1]: 考異：注「沖于時」下至「故作此詩」：案：此二十字於例不類，非善之舊，必亦并五臣也，今無以考之。

## 雜詩

<sub>五言</sub>

> 張季鷹<sub>今書七志曰：張翰，字季鷹，吳郡人也。文藻新麗，齊王冏辟為東曹掾，睹天下亂，東歸，卒於家。</sub>

暮春和氣應，白日照園林。青條若摠翠，黃華如散金。嘉卉亮有觀，顧此難久书。<sub>西京賦曰：嘉卉灌叢。爾雅曰：书，樂也。毛萇詩傳曰：书，樂之久者也。</sub>

延頸無良塗，頓足託幽深。<sub>呂氏春秋曰：天下莫不延頸舉踵。頓猶止也。吳季重與曹丕書曰：雖云幽深，視險若夷。</sub>

榮與壯俱去，賤與老相尋。歡樂不照顏，慘愴發謳吟。謳吟何嗟及，古人可慰心。<sub>毛詩曰：啜其泣矣，何嗟及矣。又曰：我思古人，實獲我心。又曰：仲山甫永懷，以慰其心。</sub>

## 雜詩十首

<sub>五言</sub>

> 張景陽

秋夜涼風起，清氣蕩暄濁。蜻蛚吟階下，飛蛾拂明燭。<sub>易通卦驗曰：立秋，蜻蛚鳴。崔豹古今注曰：飛蛾，善拂燈火也。</sub>

君子從遠役，佳人守煢獨。<sub>君子，謂夫也。毛詩曰：未見君子。佳人，已見上文。</sub>

離居幾何時，鑽燧忽改木。<sub>離居，已見上文。論語曰：鑽燧改火。禮含文嘉曰：燧人始鑽木取火，炮生為熟。鄒子曰：春取榆柳之火，夏取棗杏之火，季夏取桑柘之火，秋取柞楢之火，冬取槐檀之火。</sub>

房櫳無行跡，庭草萋以綠。<sub>說文曰：櫳，房室之疏也。古詩曰：秋草萋以綠。</sub>

青苔依空牆，蜘蛛網四屋。<sub>淮南子曰：窮谷之洿，生以蒼苔。說文曰：鼅练，练蝥也。魏文帝詩曰：蜘蛛繞戶牖，野草當階生。論衡曰：蜘蛛結絲以網飛蟲，人之用計，安能過之。</sub>

感物多所懷，沈憂結心曲。<sub>古詩曰：感物懷所思。沈憂，已見上文。毛詩曰：亂我心曲。</sub>

大火流坤維，白日馳西陸。<sub>毛詩曰：七月流火。*毛萇曰：火，大火也。*淮南子曰：坤維在西南。又曰：斗指西南維為立秋。續漢書曰：日行西陸謂之秋。杜預左傳注曰：陸，道也。</sub>

浮陽映翠林，迴~~飆~~猋扇綠竹[^29.23.1]。<sub>陽，日也。</sub>

飛雨灑朝蘭，輕露棲叢菊。龍蟄暄氣凝，天高萬物肅。<sub>周易曰：龍蛇之蟄，以求伸也。禮記曰：仲秋之月，蟄蟲壞戶。廣雅曰：凝，止也。楚辭曰：悲哉秋之為氣，天高而氣清。毛詩曰：九月肅霜。*毛萇曰：肅，縮也。霜降而收縮萬物也。*尸子曰：西方為秋。秋，肅也。萬物草木肅，敬禮之至也。</sub>

弱條不重結，芳蕤豈再馥。<sub>文子曰：冬冰可折，夏條可結，時難得而易失。</sub>

人生瀛海內，忽如鳥過目。<sub>史記：鄒衍曰「中國名赤縣~~中~~神州也[^29.23.2]。中國外如赤縣州者九，乃所謂九州也。於是有瀛海環之，人民禽獸莫能相通者，如一區中者，乃為一州。如此者九，乃有大瀛海環之。其外天地之外也。」</sub>

川上之歎逝，前脩以自勗。<sub>論語：子在川上曰「逝者如斯。」楚辭曰：蹇吾法夫前脩兮，非世俗之所服。蔡琰詩曰：竭心自勗厲。</sub>

金風扇素節，丹霞啟陰期。<sub>西方為秋而主金。故秋風曰金風也。河圖曰：崑崙山有五色水，赤水之氣，上蒸為霞，陰而赫然。魏文帝芙蓉池詩曰：丹霞夾明月。</sub>

騰雲似涌煙，密雨如散絲。寒花發黃采，秋草含綠滋。閑居玩萬物，離群戀所思。<sub>閑居，已見上文。禮記：子夏曰「吾離群索居，亦已久矣。」</sub>

案無蕭氏牘，庭無貢公綦。<sub>漢書曰：蕭育與朱博為友，著聞當世，時人為之語曰「蕭朱結綬，王貢彈冠。往者有王陽貢公。」說文曰：牘，書版也。班婕妤賦曰：俯視兮丹墀，思君兮履綦。*晉灼曰：綦，履跡也。*</sub>

高尚遺王侯，道積自成基。<sub>周易曰：不事王侯，高尚其事。文子曰：積道德者，天與之，地助之。莊子曰：無為~~無~~而治[^29.23.3]，謂之道基。</sub>

至人不嬰物，餘風足染時。<sub>莊子曰：不離於真，謂之至人。又南伯子綦曰：吾與之乘天地之誠，而不以物與之相嬰。</sub>

朝霞迎白日，丹氣臨湯谷。<sub>丹氣，謂赤水之氣也。淮南子曰：日出湯谷。</sub>

翳翳結繁雲，森森散雨足。<sub>毛詩曰：曀曀其陰。*毛萇曰：如常陰曀曀然[^29.23.4]。*翳與曀古字通。論衡曰：初出為雲，繁雲為翳。蔡雍霖賦曰：瞻玄雲之晻晻，懸長雨之森森。</sub>

輕風摧勁草，凝霜竦高木。<sub>楚辭曰：漱凝霜之紛紛。</sub>

密葉日夜疏，叢林森如束。疇昔歎時遲，晚節悲年促。<sub>左氏傳：羊斟曰「疇昔之羊，為政。」鄒陽上書曰：至其晚節末路。</sub>

歲暮懷百憂，將從季主卜。<sub>史記曰：司馬季主者，楚人也，卜於長安東市，宋忠與賈誼遊於市中，謁司馬季主，請卜。</sub>

昔我資章甫，聊以適諸越。<sub>章甫，以喻明德。諸越，以喻流俗也。莊子曰：宋人資章甫而適諸越，越人敦髮文身，無所用之。*司馬彪曰：敦，斷也。資，取也。章甫，冠名也。諸，於也。*爾雅曰：適，往也。</sub>

行行入幽荒，~~歐~~甌駱從祝髮[^29.23.5]。<sub>史記曰：東海王搖者，其先越王勾踐之後也，姓騶氏，搖率越人佐漢，漢立搖為東海王，都東甌，世俗號為東甌王。*徐廣曰：騶一作駱。*穀梁傳曰：吳，夷狄之國，祝髮文身。*范甯曰：祝，斷也。*鄭玄毛詩箋曰[^29.23.6]：從，隨也。</sub>

窮年非所用，此貨將安設？<sub>冠無所設，以喻德無所效也。西京賦曰：窮年忘歸。</sub>

瓴甋夸璵璠，魚目笑明月。<sub>言流俗之失也。爾雅曰：瓴甋謂之甓。左氏傳曰：季平子卒，陽虎將以璵璠斂。雒書曰：秦失金鏡，魚目入珠。明月珠，已見上文。</sub>

不見郢中歌，能否居然別？陽春無和者，巴人皆下節。<sub>宋玉對問曰：客有歌於郢中者，其始曰下里巴人，國中屬而和者數千人；其為陽春白雪，國中屬而和者不過數十人。是其曲彌高者，其和彌寡。尹文子曰：形之與名，居然別矣。楚辭曰：攬騑轡而下節。</sub>

流俗多昏迷，此理誰能察！<sub>禮記曰：不從流俗。*鄭玄曰：流俗，失俗也。*</sub>

朝登魯陽關，狹路峭且深。<sub>庾仲雍荊州記曰：其北有四關，魯陽伊關之屬也。</sub>

流澗萬餘丈，圍木數千尋。<sub>酈元水經注曰：魯陽關水出魯陽關分頭山。說苑曰：齊王曰：大國之樹必巨圍。應劭漢書注曰：八尺曰尋。</sub>

咆虎響窮山，鳴鶴聒空林。<sub>說文曰：咆，嗥也。杜預左傳注曰：聒，讙也。</sub>

淒風為我嘯，百籟坐自吟。<sub>漢書：息夫躬絕命辭曰「秋風為我吟。」莊子：子游曰「地籟則眾竅是。」無故自吟曰坐也。</sub>

感物多思情，在險易常心。朅來戒不虞，挺轡越飛岑。<sub>劉向七言曰：朅來歸耕永自疏。周易曰：君子以治戎器戒不虞。</sub>

王陽驅九折，周文走岑崟。<sub>漢書曰：琅邪王陽為益州刺史，行部至邛僰九折阪，嘆曰「奉先人遺體，柰何數乘此險？」以病去。及王遵為刺史[^29.23.7]，至其阪，問吏曰「此非王陽所畏道耶？」吏對曰「是。」遵叱其馭曰「驅之。王陽為孝子，王遵為忠臣。」然此言王陽驅九折，蓋驅馬而去之也。公羊傳曰：百里奚與蹇叔子送其子，而戒之曰「爾即死，必殽之廞巖，是文王之所避風雨者也。」*何休曰：其處阻險，故文王過之，驅馳常若避風雨也。*</sub>

經阻貴勿遲，此理著來今。<sub>漢書：杜業上書曰「深思往事，以戒來今。」</sub>

此鄉非吾地，此郭非吾城。羈旅無定心，翩翩如懸旌。<sub>左氏傳：陳敬仲曰「羈旅之臣。」戰國策：楚王曰「寡人心搖搖然如懸旌，終無所泊。」</sub>

出睹軍馬陣，入聞鞞鼓聲[^29.23.8]。<sub>禮記曰：君子聽鼓鞞之聲，則思將帥之臣。陣或為塵。周禮注曰：鞞，小鼓也。</sub>

常懼羽檄飛，神武一朝征。<sub>漢書：高祖曰「吾以羽檄徵天下兵。」班固漢書高紀述曰：實天生德，聰明神武。</sub>

長鋏鳴鞘中，烽火列邊亭。<sub>楚辭曰：帶長鋏之陸離。*王逸曰：長鋏，劍名也。*曹植結客篇曰：利劍鳴手中，一擊兩尸僵。說文曰：烽燧候表，邊有警則舉也。</sub>

舍我衡門~~依~~衣[^29.23.9]，更被縵胡纓。<sub>毛詩曰：衡門之下，可以棲遲。莊子：趙太子悝曰「吾王所好劍士，皆蓬頭突鬢，垂縵胡之纓。」</sub>

疇昔懷微志，帷幕竊所經。<sub>帷，謂謀於帷帳也。兵書曰：將軍於營張幕也。</sub>

何必操干戈，堂上有奇兵。<sub>呂氏春秋曰：士尹鲶為荊使於宋。司城子罕觴之。南面之牆犨於其前而不直，西家潦注於庭下而不止。問其故，子罕曰「南家，鞔工也，吾徙之。其父曰『吾恃鞔而食三葉矣，今徙，求鞔者不知吾處，吾將不食。』故不徙也。西家高，吾宮卑，潦注吾宮也~~今~~利[^29.23.10]，故不禁也。」荊適興兵攻宋，尹鲶歸諫而止。孔子聞之曰「夫修之廟堂之上，折衝千里之外，其司城子罕之謂乎？」*高誘曰：犨，出也。鞔，履也。*孫武兵法曰：奇正還相生，若環之無端也。</sub>

折衝樽俎間，制勝在兩楹。<sub>晏子春秋曰：晉平公使范昭觀齊國政，景公觴之。范昭起曰「願得君之樽為壽。公令左右酌樽以獻，晏子命徹去之。」范昭不悅而起觯，顧太師曰「為我奏成周之樂。」太師曰「盲臣不習也。」范昭歸，謂平公曰「齊未可并，吾欲試其君，晏子知之；吾欲犯其樂，太師知之。」於是輟伐齊謀。孔子聞之曰「善哉，不出樽俎之間，而折衝千里之外，晏子之謂也。」高誘呂氏春秋注曰：折衝者，衝車所以衝突也，敵之軍能陷破也；欲攻己者，折還其衝車於千里之外，不敢來也。孫子兵法曰：水因地而制行，兵因敵而制勝，李奇漢書注曰：制，折也。漢書：杜鄴說王音曰「所接雖在楹階俎豆之間，其於為國折衝厭難，豈不遠哉！」兩楹，賓主之位也。</sub>

巧遲不足稱，拙速乃垂名。<sub>孫子兵法曰：兵聞拙速，不睹工久。陸賈新語曰：建大功於天下者，必垂名於萬世也。</sub>

述職投邊城，羈束戎旅間。<sub>尙書大傳曰：古者諸侯之於天子，五年一朝，見其身，述其職。述其職者，述其所職也。長楊賦曰：永無邊城之患。</sub>

下車如昨日，望舒四五圓。<sub>下車，已見上文。楚辭曰：前望舒使先驅。*王逸曰：望舒，月御。*</sub>

借問此何時？胡蝶飛南園。<sub>莊子曰：莊周夢為胡蝶，栩栩然。*司馬彪曰：蝶，蛺蝶也。*</sub>

流波戀舊浦，行雲思故山。閩越衣文蛇，胡馬願度燕。<sub>漢書曰：漢立無諸為閩越王，王閩中。蘇武書曰：越人衣文蛇，代馬依北風。君子於其國也，悽愴傷於心。度燕，即依北風也。</sub>

土風安所習？由來有固然。<sub>左氏傳：晉侯曰「鍾儀樂操土風。」東京賦曰：凡人心是所學，體安所習。魯連子：譚子曰「物之必至，理固然也。」</sub>

結宇窮岡曲，耦耕幽藪陰。<sub>論語曰：長沮桀溺耦而耕。鄭玄周禮注曰：藪，大澤也。</sub>

荒庭寂以閑，幽岫峭且深。淒風起東谷，有~~渰~~弇興南岑[^29.23.11]。<sub>毛詩曰：有渰萋萋，興雨祁祁。毛萇曰：渰，雲興貌。渰與弇同，音奄。說文曰：山有穴曰岫。</sub>

雖無箕畢期，膚寸自成霖。<sub>尙書曰：月之從星，則以風雨。*孔安國曰：月□經于箕[^29.23.12]則多風，離于畢則多雨。*公羊傳曰：觸石而出，膚寸而合，不崇朝而遍天下者，唯太山雲也。*何休曰：膚寸，四指為膚。*</sub>

澤雉登壟雊，寒猿擁條吟。<sub>莊子曰：澤雉十步一啄，百步一飲。</sub>

溪壑無人跡，荒楚鬱蕭森。<sub>長笛賦曰：人跡罕到。說文曰：森林，叢木也。</sub>

投耒循岸垂，時聞樵采音。<sub>左氏傳曰：楚公子棄疾過鄭，~~楚~~禁芻牧[^29.23.13]樵采不入田，不樵樹，不采蓺。*杜預曰：蓺，種也。*</sub>

重基可擬志，迴淵可比心。<sub>春秋運斗樞曰：山者地基。顧子曰：登高使人意遐，臨深使人志清。</sub>

養真尚無為，道勝貴陸沈。<sub>曹植辨問曰：君子隱居以養真也。王逸楚辭注曰：守真，玄默也。莊子曰：天無為以之清，地無為以之寧，故兩無為相合，萬物皆化，人孰得無為哉。韓子解老子曰：所以貴無為無思為虛者，謂其意無所制也。慎子曰：夫道，所以使賢無柰不肖何也，所以使智無柰愚何也，若此則謂之道勝矣。又曰：道勝則名不彰。莊子曰：孔子之楚，舍於蟻丘之漿，其鄰有夫妻臣妾登極者，仲尼曰「是陸沈者也，是其市南宜僚邪！」*郭象曰：人中隱者，譬如無水而沈也。*</sub>

遊思竹素園，寄辭翰墨林。<sub>風俗通曰：劉向為孝成皇帝典校書籍，皆先書竹為易刊定，可繕寫者以上素也。今東觀書，竹素也。歸田賦曰：揮翰墨以奮藻。長楊賦曰：籍翰林以為主人。</sub>

黑蜧躍重淵，商羊舞野庭。<sub>淮南子曰：犧牛騂毛，宜於廟牲。其於致雨，不若黑蜧。*高誘曰：黑蜧，黑蛇也，潛於神泉，能致雲雨。*家語曰：齊有一足之鳥，飛集公朝，下止於殿前，舒翅而跳。齊侯大怪之，使使聘魯，訪諸孔子。孔子曰「此名曰商羊，水祥也。昔童兒有屈其一腳，振訊兩臂而跳，且謠曰『天將大雨，商羊鼓觯。』今齊有之，其應至矣。」告趣治溝渠，修隄防，將有大水為災。須臾大霖，水溢汎諸國，傷害民人，唯齊備不敗也。</sub>

飛廉應南箕，豐隆迎號屏。<sub>楚辭曰：後飛廉兮使奔屬。飛廉，風伯也。楚辭曰：吾令豐隆乘雲兮。*王逸曰：豐隆，雲師也。*楚辭曰：屏號起雨，何以興之？*王逸曰：屏，屏翳，雨師名也。號，呼也。興，起也。*言雨師呼則雲起而雨下也。</sub>

雲根臨八極，雨足灑四溟。<sub>淮南子曰：八紘之外有八極，八極之雲，是雨天下。*高誘曰：八極，八方之極也。*四溟，四海也。</sub>

霖瀝過二旬，散漫亞九齡。<sub>言今赋雨霖瀝，已過二旬，水流散漫，亞乎九齡也。鄭玄詩譜曰：堯之末，洪水九年，萬國不粒。</sub>

階下伏泉涌，堂上水衣生。<sub>高誘淮南子注曰：蒼苔，水衣也。</sub>

洪潦浩方割，人懷昏墊情。<sub>尙書曰：湯湯洪水方割。*孔安國曰：割，害也。水方為害也。*尙書：禹曰「洪水滔天，浩浩懷山襄陵，下民昏墊。」*孔安國曰：昏，瞀；墊，溺。皆病水災。*</sub>

沈液漱陳根，綠葉腐秋莖。<sub>漱，蕩也。鄭玄毛詩箋曰：陳根可拔。</sub>

里無曲突煙，路無行輪聲。<sub>漢書：徐福上書曰「曲突徙薪無恩澤。」</sub>

環堵自頹毀，垣閭不隱形。<sub>禮記曰：儒有環堵之室。廣雅曰：墉，垣牆也。釋名曰：墉，容也。所以蔽隱形容也。</sub>

尺燼重尋桂，紅粒貴瑤瓊。<sub>說文曰：燼，薪也。戰國策曰：蘇秦之楚，三月乃得見王，談卒辭行，楚王曰「先生不遠千里而臨寡人，曾弗肯留，願聞其說。」對曰「楚國食貴於玉，薪貴於桂，謁者難見於鬼，王難見於帝。今令臣食玉炊桂，因鬼見帝，其可得乎？」漢書曰：太倉之粟，紅腐而不可食也。</sub>

君子守固窮，在約不爽貞。<sub>論語曰：子路慍，見曰「君子亦有窮乎？」子曰「君子固窮。」左氏傳：晉成![&#x29E72;](images/29E72.svg)曰「居利思義，在約思純。」爾雅曰：爽，差也。周易曰：貞，正也。</sub>

雖榮田方贈，慚為溝壑名。<sub>說苑曰：子思居衛，縕袍無裏，二旬九食。田子方使人遺狐白之裘，恐其不受，因謂之曰「吾假人遂忘之，吾與人如棄之。」子思辭曰「伋聞忘與不如遺棄物於溝壑，伋雖貧，不忍身為溝壑，故不敢當。卒不肯受。」</sub>

取志於陵子，比足黔婁生。<sub>孟子章句曰：陳仲子豈不誠廉士哉！居於陵，三日不食，耳無聞，目無見，井上有李實，螬食者過半矣，匐匍往，將而食之，三咽，然後耳有聞，目有見也。仲子織屨，妻辟纑以易之。*劉熙曰：陳仲子，齊一介士也。螬，蟲也。李實有蟲食之過半，言仲子目無見也。仲子自織屨，妻紡纑，以易食也。緝續其麻曰辟，練~~絲~~麻曰纑也[^29.23.14]。*列女傳曰：黔婁先生死，曾子弔之曰「先生何以為謚？」妻曰「以康為謚。」曾子曰「先生在時，食不充虛，衣不蓋形，何樂於此，而謚為康乎？」妻曰「先生，君嘗欲授之政，以為國相，而辭不為，是其有餘貴也；君嘗賜之粟三十鍾，先生不受，是其有餘富也；其謚為康不宜何也？」皇甫謚高士傳曰：黔婁先生者，齊人也，修清節，不求進。</sub>

[^29.23.1]: 考異：迴飆扇綠竹：案：「飆」當作「猋」。茶陵本云五臣作「飆」。袁本云善作「猋」。尤誤以五臣亂善也。「猋」、「飆」同字，鮑明遠放歌行注云「爾雅，或為此猋。飆與猋同，古字通也」。古詩十九首注云「爾雅，或為此飆」。園葵詩「歲暮商猋飛」與此，善皆不更注，因前已詳也。五臣一概盡改「猋」為「飆」，非。餘倣此求之。

[^29.23.2]: 考異：注「名赤縣中州也」：陳云「中」，「神」誤，是也。各本皆誤。

[^29.23.3]: 考異：注「無為無治」：袁本下「無」字作「而」，是也。茶陵本亦誤「無」。

[^29.23.4]: 考異：注「如常陰曀然」：案：「曀」字當重。各本皆脫。

[^29.23.5]: 考異：歐駱從祝髮：案：「歐」當作「甌」。茶陵本云五臣作「甌」。袁本云善作「歐」。詳二本注中皆為「甌」字，是。善亦作「甌」。各本所見正文「歐」乃傳寫誤。考史記東越列傳作「甌」，漢書同，不得作「歐」也。

[^29.23.6]: 考異：注「鄭玄毛詩曰」：茶陵本「詩」下有「箋」字，是也。何校添，陳同。袁本亦脫。

[^29.23.7]: 考異：注「及王遵為刺史」：陳云注中「遵」並當作「尊」。案：此依漢書校，各本皆作「遵」。漢高祖功臣頌注引王遵贊，似善不與顏同也。

[^29.23.8]: 考異：入聞鞞鼓聲：袁本、茶陵本有校語云「聞」，善作「閒」。案：「閒」字為傳寫偽，自不待言，此必尤校改正之。

[^29.23.9]: 考異：捨我衡門依：袁本、茶陵本「依」作「衣」，云善作「依」。何校云當從五臣作「衣」。案：五臣之作「衣」，其所注有明文，而此字善不注，仍無以考之。但「依」字於義未當，恐各本所見亦傳寫偽耳。

[^29.23.10]: 考異：注「潦注吾宮也今」：案：「今」當作「利」。各本皆偽。此所引在呂氏春秋召類篇。

[^29.23.11]: 考異：有渰興南岑：陳云據注「渰」與「弇」同，則詩中「渰」字當作「弇」，兼有三十一卷江文通擬張黃門詩并注參證。案：所校是也。「弇」字見釋文。又韓詩作「弇」，見外傳，王伯厚詩考中采之。雜體詩，袁、茶陵二本校語云五臣作「渰」，彼良注及此向注皆是「渰」字。必五臣因「渰與弇同」之語，改此為「渰」。後來以之亂善，遂失著校語也。

[^29.23.12]: 考異：注「月□經于箕」：袁本、茶陵本無空格，此初有衍字而去之。

[^29.23.13]: 考異：注「楚芻牧」：茶陵本「楚」作「禁」，是也。袁本亦誤「楚」。

[^29.23.14]: 考異：注「練絲曰纑也」：袁本、茶陵本「絲」作「麻」，是也。

文選卷第二十九

賜進士出身通奉大夫江南蘇松常鎮太等處承宣布政使司布政使胡克家重校刊
