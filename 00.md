# 諸序

> <sub>愚案：諸序次第，依上海古籍版。胡克家原本，首列重刻序，次列昭明文選序，再次列李善上文選注表。宋刻原序在六十卷之後、文選考異前，考異序在宋刻原序後，考異卷首。

## 文選序

> 梁昭明太子撰

式觀元始，眇覿玄風。冬穴夏巢之時，茹毛飲血之世，世質民淳，斯文未作。逮乎伏羲氏之王<sub>去聲</sub>天下也，始畫八卦，造書契，以代結繩之政，由是文籍生焉。易曰：「觀乎天文，以察時變；觀乎人文，以化成天下。」文之時義遠矣哉！若夫椎<sub>直追</sub>輪爲大輅<sub>音路</sub>之始，大輅寧有椎輪之質；增冰爲積水所成，積水曾<sub>作能</sub>微增冰之凜<sub>力錦</sub>。何哉？蓋踵<sub>音腫</sub>其事而增華，變其本而加厲。物既有之，文亦宜然。隨時變改，難可詳悉。

嘗試論之曰：詩序云「詩有六義焉，一曰風，二曰賦，三曰比，四曰興<sub>去聲</sub>，五曰雅，六曰頌。」至於今之作者，異乎古昔，古詩之體，今則全取賦名。荀宋表之於前，賈馬繼之於末。自茲以降，源流寔繁。述邑居則有憑虛亡<sub>音無</sub>是之作，戒畋遊則有長楊羽獵之制。若其紀一事，詠一物，風雲草木之興<sub>去聲</sub>，魚蟲禽獸之流，推而廣之，不可勝載矣。又楚人屈原，含忠履潔，君匪從流，臣進逆耳，深思遠慮，遂放湘南。耿介之意既傷，壹鬱之懷靡愬。臨淵有懷沙之志，吟澤有憔悴之容。騷人之文，自茲而作。

詩者，蓋志之所之也。情動於中而形於言。關雎<sub>七余</sub>麟趾<sub>音止</sub>，正始之道著；桑間濮<sub>音卜</sub>上，亡國之音表。故風雅之道，粲然可觀。自炎漢中葉，厥塗漸異。退傅有在鄒之作，降<sub>下江</sub>將著河梁之篇，四言五言，區以別<sub>入聲</sub>矣。又少則三字，多則九言，各體互興，分鑣<sub>彼嬌</sub>並驅<sub>丘遇</sub>。頌者，所以游揚德業，襃讚成功。吉甫有穆<sub>音目</sub>若之談，季子有至矣之歎。舒布爲詩，既言如彼，總成爲頌，又亦若此。次則箴<sub>音針</sub>興於補闕，戒出於弼匡。論<sub>去聲</sub>則析<sub>洗激</sub>理精微，銘則序事清潤。美終則誄發，圖像則讚興。又，詔誥教令之流，表奏牋記之列，書誓符檄<sub>胡激</sub>之品，弔祭悲哀之作，答客指事之制，三言八字之文，篇辭引<sub>以進反</sub>序，碑碣誌狀，衆制鋒起，源流間<sub>去聲</sub>出。譬陶匏<sub>蒲包</sub>異器，幷爲入耳之娛；黼<sub>音甫</sub>黻<sub>甫勿</sub>不同，俱爲悅目之翫。作者之致，蓋云備矣。

余監<sub>音緘</sub>撫餘閑，居多暇日，歷觀文囿，泛覽詞林，未嘗不心遊目想，移晷<sub>音軌</sub>忘倦。自姬漢以來，眇焉悠邈，時更<sub>平聲</sub>七代，數<sub>去聲</sub>逾千祀。詞人才子，則名溢於縹<sub>匹沼</sub>囊；飛文染翰，則卷盈乎緗<sub>音相</sub>帙。自非略其蕪穢，集其清英，蓋欲兼功太半，難矣！若夫姬公之籍，孔父之書，與日月俱懸，鬼神爭奧，孝敬之准式，人倫之師友，豈可重<sub>去聲</sub>以芟<sub>音衫</sub>夷，加之剪截？老莊之作，管孟之流，蓋以立意爲宗，不以能文爲本，今之所撰，又以略諸。若賢人之美辭，忠臣之抗直，謀夫之話<sub>下快</sub>，辨士之端，冰釋泉涌，金相玉振。所謂坐狙<sub>七余</sub>丘，議稷下，仲連之卻秦軍，食<sub>音異</sub>其<sub>音饑</sub>之下齊國，留侯之發八難，曲逆之吐六奇，蓋乃事美一時，語流千載，概<sub>古害</sub>見墳籍，旁出子史。若斯之流，又亦繁博。雖傳之簡牘，而事異篇章，今之所集，亦所不取。至於記事之史，擊年之書，所以襃貶是非，紀別<sub>入聲</sub>異同，方之篇翰，亦已不同。若其讚論<sub>去聲</sub>之綜<sub>作宋</sub>緝<sub>此立</sub>辭采，序述之錯比<sub>避逸</sub>文華，事出於沈思，義歸乎翰藻，故與夫篇什，雜而集之。遠自周室，迄于聖代，都爲三十卷，名曰文選云爾。

凡次文之體，各以彙<sub>于貴</sub>聚。詩賦體既不一，又以類分，類分之中，各以時代相次。

## 唐李崇賢上文選注表

> 文林郎守太子右內率府錄事參軍崇賢館直學士臣李善

臣善言：竊以道光九野，縟景緯以照臨；德載八埏，麗山川以錯峙。垂象之文斯著，含章之義聿宣。協人靈以取則，基化成而自遠。故羲繩之前，飛葛天之浩唱；媧簧之後，掞叢雲之奧詞。步驟分途，星躔殊建。球鍾愈暢，舞詠方滋。楚國詞人，御蘭芬於絕代；漢朝才子，綜鞶帨於遙年。虛玄流正始之音，氣質馳建安之體。長離北度，騰雅詠於圭陰；化龍東騖，煽風流於江左。爰逮有梁，宏材彌劭。昭明太子業膺守器，譽貞問寢。居肅成而講藝，開博望以招賢。搴中葉之詞林，酌前修之筆海。周巡緜嶠，品盈尺之珍；楚望長瀾，搜徑寸之寶。故撰斯一集，名曰文選。後進英髦，咸資準的。

伏惟陛下經緯成德，文思垂風。則大居尊，耀三辰之珠璧；希聲應物，宣六代之雲英。孰可撮壤崇山，導涓宗海。臣蓬衡蕞品，樗散陋姿，汾河委筴，夙非成誦。崇山墜簡，未議澄心。握玩斯文，載移涼燠。有欣永日，實昧通津。故勉十舍之勞，寄三餘之暇，弋釣書部，願言注緝，合成六十卷，殺青甫就，輕用上聞。享帚自珍，緘石知謬，敢有塵於廣內，庶無遺於小說。謹詣闕奉進，伏原鴻慈，曲垂照覽。謹言。顯慶三年九月日，上表。

## 宋刻原序

貴池在蕭梁時寔爲昭明太子封邑，血食千載，威靈赫然，水旱疾疫，無禱不應。廟有文選閣，宏麗壯偉，而獨無是書之板，蓋缺典也。往歲邦人嘗欲募衆力爲之，不成。今是書流傳於世，皆是五臣注本。五臣特訓釋旨意，多不原用事所出。獨李善淹貫該洽，號爲精詳。雖四明贛上各嘗刊勒，往往裁節語句，可恨。袤因以俸餘鋟木，會池陽袁史君助其費，郡文學周之綱督其役，踰年乃克成。既摹本藏之閣上，以其板寘之學宮，以慰邦人所以尊事昭明之意云。淳熙辛丑上巳日晉陵尤袤題。

## 重刻宋淳熙本文選序

> 賜進士出身通奉大夫江南蘇松常鎮太等處承宣布政使司布政使胡克家撰

文選於孟蜀時，毋昭裔已爲鏤板，載五代史補。然其所刻何本，不可考也。宋代大都盛行五臣，又幷善爲六臣，而善注反微矣。淳熙中，尤延之在貴池倉使，取善注讎校鋟木。厥後單行之本，咸從之出。經數百年轉展之手，譌舛日滋，將不可讀。恭逢國家文運昭回，聖學高深，苞函藝府。受書之士，均思熟精選理，以潤色鴻業。而佳本罕覯，誦習爲難，寧非缺事歟。往歲顧千里、彭甘亭見語，以吳下有得尤槧者，因卽屬兩君遴手影摹，校刊行世。踰年工成，雕造精緻，勘對嚴審，雖尤氏眞本，殆不是過焉。從此讀者開卷快然，非敢云是舉卽崇賢功臣，抑亦學海文林之一助已。其善注之幷合五臣者，與尤殊別。凡資參訂，既所不廢；又尋究尤本，輒有致疑。鉤稽探索，頗具要領。宜諗來者，撰次爲考異十卷，詳著義例，附列於後，而別爲之敘云。嘉慶十四年二月既望序。

## 文選考異序

>　賜進士出身通奉大夫江南蘇松常鎮太等處承宣布政使司布政使胡克家撰

文選之異，起於五臣。然使有五臣而不與善注合幷、若合幷矣，而未經合幷者具在，卽任其異而勿考，當無不可也。今世閒所存，僅有袁本，有茶陵本，及此次重刻之淳熙辛丑尤延之本。夫袁本、茶陵本固合幷者，而尤本仍非未經合幷也。何以言之，觀其正文，則善與五臣已相羼雜，或沿前而有譌，或改舊而成誤，悉心推究，莫不顯然也。觀其注，則題下篇中，各嘗闌入呂向、劉良，頗得指名，非特意主增加，他多誤取也。觀其音，則當句每未刊五臣，注內閒兩存善讀，割裂既時有之，刪削殊復不少。崇賢舊觀，失之彌遠也。然則數百年來，徒據後出單行之善注，便云顯慶勒成，已爲如此，豈非大誤。卽何義門、陳少章齗齗於片言隻字，不能挈其綱維，皆繇有異而弗知考也。余夙昔鑽研，近始有悟，參而會之，徵驗不爽。又訪於知交之通此學者，元和顧君廣圻、鎮洋彭君兆蓀，深相剖晰，僉謂無疑。遂廼條舉件繫，編撰十卷，諸凡義例，反覆詳論，幾於二十萬言。苟非體要，均在所略。不敢祕諸篋衍，用貽海內好學深思之士，庶其有取於斯。嘉慶十四年二月下旬序。 
