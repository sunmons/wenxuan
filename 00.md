# 文選序

> 梁昭明太子撰

式觀元始，眇覿玄風。冬穴夏巢之時，茹毛飲血之世，世質民淳，斯文未作。逮乎伏羲氏之王<span class="n">去聲</span>天下也，始畫八卦，造書契，以代結繩之政，由是文籍生焉。易曰：「觀乎天文，以察時變；觀乎人文，以化成天下。」文之時義遠矣哉！若夫椎<span class="n">直追</span>輪爲大輅<span class="n">音路</span>之始，大輅寧有椎輪之質；增冰爲積水所成，積水曾<span class="n">作能</span>微增冰之凜<span class="n">力錦</span>。何哉？蓋踵<span class="n">音腫</span>其事而增華，變其本而加厲。物既有之，文亦宜然。隨時變改，難可詳悉。

嘗試論之曰：詩序云「詩有六義焉，一曰風，二曰賦，三曰比，四曰興<span class="n">去聲</span>，五曰雅，六曰頌。」至於今之作者，異乎古昔[^0.z1]，古詩之體，今則全取賦名。荀宋表之於前，賈馬繼之於末[^0.z2]。自茲以降，源流寔繁。述邑居則有憑虛亡<span class="n">音無</span>是之作[^0.z3]，戒畋遊則有長楊賦羽獵之制[^0.z4]。若其紀一事，詠一物，風雲草木之興<span class="n">去聲</span>，魚蟲禽獸之流，推而廣之，不可勝載矣。又楚人屈原，含忠履潔，君匪從流，臣進逆耳，深思遠慮，遂放湘南[^0.z5]。耿介之意既傷，壹鬱之懷靡愬[^0.z6]。臨淵有懷沙之志，吟澤有憔悴之容。騷人之文，自茲而作。

詩者，蓋志之所之也。情動於中而形於言。關雎<span class="n">七余</span>麟趾<span class="n">音止</span>，正始之道著；桑間濮<span class="n">音卜</span>上，亡國之音表。故風雅之道，粲然可觀。自炎漢中葉，厥塗漸異。退傅有在鄒之作，降<span class="n">下江</span>將著河梁之篇，四言五言，區以別<span class="n">入聲</span>矣。又少則三字，多則九言，各體互興，分鑣<span class="n">彼嬌</span>並驅<span class="n">丘遇</span>。頌者，所以游揚德業，襃讚成功。吉甫有穆<span class="n">音目</span>若之談，季子有至矣之歎。舒布爲詩，既言如彼[^0.z9]，總成爲頌，又亦若此。次則箴<span class="n">音針</span>興於補闕，戒出於弼匡。論<span class="n">去聲</span>則析<span class="n">洗激</span>理精微，銘則序事清潤。美終則誄發，圖像則讚興。又，詔誥教令之流，表奏牋記之列[^0.z10]，書誓符檄<span class="n">胡激</span>之品，弔祭悲哀之作，答客指事之制，三言八字之文，篇辭引<span class="n">以進反</span>序，碑碣誌狀，衆制鋒起，源流間<span class="n">去聲</span>出。譬陶匏<span class="n">蒲包</span>異器[^0.z11]，幷爲入耳之娛；黼<span class="n">音甫</span>黻<span class="n">甫勿</span>不同，俱爲悅目之翫。作者之致，蓋云備矣。

余監<span class="n">音緘</span>撫餘閑，居多暇日，歷觀文囿，泛覽詞林，未嘗不心遊目想，移晷<span class="n">音軌</span>忘倦。自姬漢以來，眇焉悠邈，時更<span class="n">平聲</span>七代，數<span class="n">去聲</span>逾千祀。詞人才子[^0.z12]，則名溢於縹<span class="n">匹沼</span>囊；飛文染翰，則卷盈乎緗<span class="n">音相</span>帙。自非略其蕪穢，集其清英，蓋欲兼功太半，難矣[^0.z13]！若夫姬公之籍，孔父之書，與日月俱懸，鬼神爭奧，孝敬之准式[^0.z14]，人倫之師友，豈可重<span class="n">去聲</span>以芟<span class="n">音衫</span>夷，加之剪截？老莊之作，管孟之流，蓋以立意爲宗，不以能文爲本，今之所撰，又以略諸。若賢人之美辭，忠臣之抗直，謀夫之話<span class="n">下快</span>[^0.z15]，辨士之端[^0.z16]，冰釋泉涌，金相玉振。所謂坐狙<span class="n">七余</span>丘，議稷下，仲連之卻秦軍，食<span class="n">音異</span>其<span class="n">音饑</span>之下齊國，留侯之發八難，曲逆之吐六奇，蓋乃事美一時，語流千載，概<span class="n">古害</span>見墳籍，旁出子史。若斯之流，又亦繁博。雖傳之簡牘，而事異篇章，今之所集，亦所不取[^0.z17]。至於記事之史，擊年之書，所以襃貶是非[^0.z18]，紀別<span class="n">入聲</span>異同[^0.z19]，方之篇翰，亦已不同。若其讚論<span class="n">去聲</span>之綜<span class="n">作宋</span>緝<span class="n">此立</span>辭采，序述之錯比<span class="n">避逸</span>文華，事出於沈思，義歸乎翰藻，故與夫篇什，雜而集之。遠自周室，迄于聖代[^0.z20]，都爲三十卷，名曰文選云爾[^0.z21]。

凡次文之體，各以彙<span class="n">于貴</span>聚。詩賦體既不一，又以類分，類分之中，各以時代相次[^0.z22]。

[^0.z1]: 乎：或作于。
[^0.z2]: 繼：或作繫。
[^0.z3]: 亡是：或作無是。按，疑當作安處。此處之憑虛安處，指張衡西京東京二賦，不當指相如上林。然各本皆作亡是。
[^0.z4]: 戒：或作誡。
[^0.z5]: 湘：或作江。
[^0.z6]: 壹鬱：或作鬱壹。
[^0.z9]: 既言：言上或有其字。
[^0.z10]: 列：或作別。
[^0.z11]: 器：或作品。
[^0.z12]: 詞人：或作辭人。
[^0.z13]: 太半：或作大半。
[^0.z14]: 孝敬：上或有寔字。
[^0.z15]: 之話：話上或有美字，美或作善。
[^0.z16]: 之端：端上或有舌字。
[^0.z17]: 不：或作弗。
[^0.z18]: 所以：上或有蓋字。
[^0.z19]: 異同：或作同異。
[^0.z20]: 于：或作乎。
[^0.z21]: 名曰：名下或有之字。爾：或作耳。
[^0.z22]: 各：或作略，疑是。

# 唐李崇賢上文選注表

> 文林郎守太子右內率府錄事參軍崇賢館直學士臣　李善

臣善言：竊以道光九野，縟景緯以照臨；德載八埏，麗山川以錯峙。垂象之文斯著，含章之義聿宣。協人靈以取則，基化成而自遠。故羲繩之前，飛葛天之浩唱；媧簧之後，掞叢雲之奧詞。步驟分途，星躔殊建。球鍾愈暢，舞詠方滋。楚國詞人，御蘭芬於絕代；漢朝才子，綜鞶帨於遙年。虛玄流正始之音，氣質馳建安之體。長離北度，騰雅詠於圭陰；化龍東騖，煽風流於江左。爰逮有梁，宏材彌劭。昭明太子業膺守器，譽貞問寢。居肅成而講藝，開博望以招賢。搴中葉之詞林，酌前修之筆海。周巡緜嶠，品盈尺之珍；楚望長瀾，搜徑寸之寶。故撰斯一集，名曰文選。後進英髦，咸資準的。

伏惟陛下經緯成德，文思垂風。則大居尊，耀三辰之珠璧；希聲應物，宣六代之雲英。孰可撮壤崇山，導涓宗海。臣蓬衡蕞品，樗散陋姿，汾河委筴，夙非成誦。崇山墜簡，未議澄心。握玩斯文，載移涼燠。有欣永日，實昧通津。故勉十舍之勞，寄三餘之暇，弋釣書部，願言注緝，合成六十卷，殺青甫就，輕用上聞。享帚自珍，緘石知謬，敢有塵於廣內，庶無遺於小說。謹詣闕奉進，伏原鴻慈，曲垂照覽。謹言。顯慶三年九月日，上表。

# 宋尤袤刻原序

貴池在蕭梁時寔爲昭明太子封邑，血食千載，威靈赫然，水旱疾疫，無禱不應。廟有文選閣，宏麗壯偉，而獨無是書之板，蓋缺典也。往歲邦人嘗欲募衆力爲之，不成。今是書流傳於世，皆是五臣注本。五臣特訓釋旨意，多不原用事所出。獨李善淹貫該洽，號爲精詳。雖四明贛上各嘗刊勒，往往裁節語句，可恨。袤因以俸餘鋟木，會池陽袁史君助其費，郡文學周之綱督其役，踰年乃克成。既摹本藏之閣上，以其板寘之學宮，以慰邦人所以尊事昭明之意云。淳熙辛丑上巳日晉陵尤袤題。

# 重刻宋淳熙本文選序

> 賜進士出身通奉大夫江南蘇松常鎮太等處承宣布政使司布政使　胡克家撰

文選於孟蜀時，毋昭裔已爲鏤板，載五代史補。然其所刻何本，不可考也。宋代大都盛行五臣，又幷善爲六臣，而善注反微矣。淳熙中，尤延之在貴池倉使，取善注讎校鋟木。厥後單行之本，咸從之出。經數百年轉展之手，譌舛日滋，將不可讀。恭逢國家文運昭回，聖學高深，苞函藝府。受書之士，均思熟精選理，以潤色鴻業。而佳本罕覯，誦習爲難，寧非缺事歟。往歲顧千里、彭甘亭見語，以吳下有得尤槧者，因卽屬兩君遴手影摹，校刊行世。踰年工成，雕造精緻，勘對嚴審，雖尤氏眞本，殆不是過焉。從此讀者開卷快然，非敢云是舉卽崇賢功臣，抑亦學海文林之一助已。其善注之幷合五臣者，與尤殊別。凡資參訂，既所不廢；又尋究尤本，輒有致疑。鉤稽探索，頗具要領。宜諗來者，撰次爲考異十卷，詳著義例，附列於後，而別爲之敘云。嘉慶十四年二月既望序。

# 文選考異序

>　賜進士出身通奉大夫江南蘇松常鎮太等處承宣布政使司布政使　胡克家撰

文選之異，起於五臣。然使有五臣而不與善注合幷、若合幷矣，而未經合幷者具在，卽任其異而勿考，當無不可也。今世閒所存，僅有袁本，有茶陵本，及此次重刻之淳熙辛丑尤延之本。夫袁本、茶陵本固合幷者，而尤本仍非未經合幷也。何以言之，觀其正文，則善與五臣已相羼雜，或沿前而有譌，或改舊而成誤，悉心推究，莫不顯然也。觀其注，則題下篇中，各嘗闌入呂向、劉良，頗得指名，非特意主增加，他多誤取也。觀其音，則當句每未刊五臣，注內閒兩存善讀，割裂既時有之，刪削殊復不少。崇賢舊觀，失之彌遠也。然則數百年來，徒據後出單行之善注，便云顯慶勒成，已爲如此，豈非大誤。卽何義門、陳少章齗齗於片言隻字，不能挈其綱維，皆繇有異而弗知考也。余夙昔鑽研，近始有悟，參而會之，徵驗不爽。又訪於知交之通此學者，元和顧君廣圻、鎮洋彭君兆蓀，深相剖晰，僉謂無疑。遂廼條舉件繫，編撰十卷，諸凡義例，反覆詳論，幾於二十萬言。苟非體要，均在所略。不敢祕諸篋衍，用貽海內好學深思之士，庶其有取於斯。嘉慶十四年二月下旬序。 
