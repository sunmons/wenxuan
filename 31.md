# 文選卷第三十一

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

詩庚

雜擬下

## 效曹子建樂府白馬篇

<sub>五言</sub>

> 袁陽源<sub>孫巖宋書曰[^31.1.1]：袁淑，字陽源，陳郡人，少好屬文。彭城王起為祭酒，後遷至左衛率。凶劭當行篡逆，淑諫見害。</sub>

劍騎何翩翩！長安五陵間。<sub>史記曰：游閑公子，飾冠劍，連車騎。西京賦曰：南望杜灞，北眺五陵。</sub>

秦地天下樞，八方湊才賢。<sub>戰國策：范子見秦王曰「今韓魏天下之樞也。」*高誘曰：樞，要也。*河圖龍文曰：鎮星光明，八方歸德。賈逵國語注曰：湊，聚也。</sub>

荊魏多壯士，宛洛富少年。<sub>呂氏春秋：客有語周昭文君曰「魏氏人張儀，壯士也。」王逸荔支賦曰：宛洛少年，邯鄲遊士。</sub>

意氣深自負，肯事郡邑權。<sub>謝承後漢書曰：楊喬曰「侯生為意氣刎頸。」漢書曰：郭解姊子負解之勢。*應劭曰：負，恃也。*班固漢書游俠傳贊曰：郡國豪傑，處處各有。又，郭解曰「奈何從他縣奪人邑賢大夫權也？」</sub>

籍籍關外來，車徒傾國鄽。<sub>籍籍關外來，謂被徙關中也。車徒傾國鄽，從者之多也。漢書：武帝曰「事籍籍如此。」鄭玄禮記注曰：鄽，市物邸舍也。今云鄽，以明市也。</sub>

五侯競書幣，群公亟為言。<sub>漢書曰：樓護，字君卿，為京兆史。王氏五侯，兄弟爭名；護盡入其門，咸得懽心。五侯，已見鮑明遠數詩。古人相遺幣，必書之於刺，故曰書幣。戰國策：秦王謂趙使涼毅曰「吾所使趙國者，小大皆聽吾言，則受書幣。」漢書曰：郭解，河內軹人，自喜為俠。及徙豪茂陵，衛將軍為言「解家貧不中徙」。上曰「布衣權至使將軍，此其家不貧。」解徙，諸公送出者千餘。</sub>

義分明於霜，信行直如弦。<sub>義分，則分義也。孫卿子曰：禮樂則脩，分義則明。仲長子昌言曰：潔若清冰，嚴若秋霜。應劭風俗通曰：順帝之末，京師謠曰「直如弦，死道邊；曲如鉤，反封侯。」</sub>

交歡池陽下，留宴汾陰西。<sub>漢書曰：郭解入關中，賢豪爭交歡。又曰：左馮翊有池陽縣，河東郡有汾陰縣。漢書曰：酤，留飲食也。西音先，協韻也。</sub>

一朝許人諾，何能坐相捐？<sub>諾，相然許之辭也。老子曰：輕諾者必寡信。廣雅曰：諾，應也。</sub>

彯節去函谷，投珮出甘泉。<sub>公羊傳曰：曹子摽劍而去之。*劉兆曰：摽，辟也。*彯與摽字同，孚堯切。</sub>

嗟此務遠圖，心為四海懸。<sub>左氏傳：榮成伯曰「遠圖者忠也。」莊子曰：心若懸於天地之間。*郭象曰：所希企者高而闊也。*</sub>

但營身意遂，豈校耳目前？<sub>列子：楊朱曰「慎耳目之觀聽，惜身意之是非；失當年之至樂，不得自肆於一時。」聲類曰：遂，從意也。嵇康養生論曰：嗜好常在耳目之前也。</sub>

俠烈良有聞，古來共知然。<sub>漢書曰：楚田仲以俠聞。傅暢晉諸公贊曰：劉希彭俠烈有才用也。</sub>

[^31.1.1]: 考異：注「孫巖宋書曰」：何校「孫巖」改「沈約」，陳同。案：濟注引沈約，茶陵本并善入五臣，何、陳皆據彼改，其實非也。隋志載孫嚴宋書六十五卷，唐志亦載之，「巖」即「嚴」也。袁本與此正同。

## 效古

<sub>五言</sub>

> 袁陽源

訊此倦遊士，本家自遼東。<sub>訊猶問也。漢書曰：司馬長卿故倦游。又曰：有遼東郡也。</sub>

昔隸李將軍，十載事西戎。<sub>將軍，李廣也。西戎，匈奴也。毛詩序曰：備其兵甲，以討西戎也。</sub>

結車高闕下，極望見雲中。<sub>莊子曰：車軌結於千里之外。高誘呂氏春秋注曰：結，交也。漢書曰：將軍衛青至高闕。*臣瓚注曰：山名也。*七發曰：極望成林。漢書有雲中郡，秦置也。</sub>

四面各千里，從橫起嚴風。<sub>陸機從軍行曰：涼風嚴且苛。</sub>

寒燠豈如節，霜雨多異同。<sub>毛萇詩傳曰[^31.2.1]：燠，煖也。</sub>

夕寐北河陰，夢還甘泉宮。<sub>史記曰：秦惠王遊至北河。*徐廣曰：戎地之河上。*穀梁傳曰：水南曰陰。</sub>

勤役未云已，壯年徒為空。迺知古時人，所以悲轉蓬。<sub>曹植雜誌曰：轉蓬離本根，飄颻隨長風，類此客遊子，捐軀遠從戎。</sub>

[^31.2.1]: 考異：注「毛詩傳曰」：案：「毛」下當有「萇」字。各本皆脫。

## 擬古二首

<sub>五言</sub>

> 劉休玄<sub>沈約宋書曰：南平穆王鑠，字休玄，文帝第四子也。少好學。有文才。元兇弒立，以為中軍將軍。世祖入討，歸世祖，進侍中司空。後以藥內食中毒殺之。</sub>

### 擬行行重行行

眇眇陵長道，遙遙行遠之。<sub>楚詞曰：路眇眇以默默。廣雅曰：眇眇，遠也。左氏傳：童謠曰「遠哉遙遙。」</sub>

迴車背京里，揮手從此辭。<sub>古詩曰：迴車駕言邁。劉越石扶風歌曰：揮手長相謝。說文曰：揮，奮也。蘇武詩曰：去去從此辭。</sub>

堂上流塵生，庭中綠草滋。<sub>曹植曹仲雍誄曰：流塵飄蕩魂安歸。</sub>

寒螿翔水曲，秋兔依山基。<sub>淮南子曰：兔走歸窟，寒螿翔水，各哀其所生。*高誘曰：寒螿，水鳥。哀猶愛也。*</sub>

芳年有華月，佳人無還期。<sub>魏文帝秋胡行曰[^31.3.1]：朝與佳人期，日夕殊不來。</sub>

日夕涼風起，對酒長相思。<sub>李陵贈蘇武詩曰：遠望悲風至，對酒不能酬。</sub>

悲發江南調，憂委子襟詩。<sub>古樂府江南辭曰：江南可採蓮。毛詩曰：青青子襟，悠悠我心。</sub>

臥覺明燈晦，坐見輕紈緇。<sub>陸機為顧彥先贈婦詩曰：京洛多風塵，素衣化為緇。</sub>

淚容不可飾，幽鏡難復治。<sub>曹植七哀詩曰：膏沐誰為容？明鏡闇不治。</sub>

願垂薄暮景，照妾桑榆時。<sub>陸機塘上行曰：願君廣末光，照妾薄暮年。日在桑榆，以喻人之將老。東觀漢記，光武曰「失之東隅，收之桑榆。」</sub>

### 擬明月何皎皎

落宿半遙城，浮雲藹曾闕。<sub>鄭玄詩箋曰：曾，重也。</sub>

玉宇來清風，羅帳延秋月。<sub>曹植芙蓉賦曰：退潤玉宇，進文帝庭。羅帳，羅帷也。桓子新論：雍門周說孟嘗君曰「今君下羅帳來清風。」古詩曰：明月何皎皎，照我羅床帷。</sub>

結思想伊人，沈憂懷明發。<sub>毛詩曰：所謂伊人。宋玉笛賦曰：武毅發，沈憂結。毛詩曰：明發不寐。</sub>

誰為客行久，屢見流芳歇。<sub>潘岳悼亡詩曰：流芳未及歇。</sub>

河廣川無梁，山高路難越。<sub>楚辭曰：江河廣而無梁。秦嘉妻徐氏答嘉書曰：高山巖巖，而君是越，斯亦難矣！</sub>

[^31.3.1]: 考異：注「魏文秋胡行曰」：案：「文」下當有「帝」字。各本皆脫。

## 和琅邪王依古

<sub>五言</sub>

>王僧達

少年好馳俠，旅宦遊關源。既踐終古跡，聊訊興亡言。<sub>楚辭曰：長無絕兮終古。訊與信通。易乾鑿度曰：興亡殊方，各有其祥。</sub>

隆周為藪澤，皇漢成山樊。<sub>漢書：楊雄河東賦曰「眽隆周之大寧。」難蜀父老曰：羅者猶視乎藪澤。西都賓曰：皇漢之初經營也。莊子曰：彭陽曰「公閱休夏，則休乎山樊者也。」毛萇詩傳曰：樊，藩也。</sub>

久沒離宮地，安識壽陵園？<sub>甘泉賦曰：~~往往~~![&#x284CF;](images/284CF.svg)![&#x284CF;](images/284CF.svg)離宮[^31.4.1]，般以相燭。張晏漢書注曰：景帝作壽陵也。又，元帝詔曰「徙民以奉園陵。」</sub>

仲秋邊風起，孤蓬卷霜根。白日無精景，黃沙千里昏。顯軌莫殊轍，幽塗豈異魂？<sub>郭象~~注~~莊子注曰[^31.4.2]：待隱謂之死，待顯謂之生。廣雅曰：軌，道也。陸機泰山吟曰：幽塗延萬鬼，神房集百靈。</sub>

聖賢良已矣，抱命復何怨！<sub>桓範世要論曰：聖哲之人，知有終之命，必至之理，不可以智力避。列子曰：怨年我逝，不知命也。</sub>

[^31.4.1]: 考異：注「往往離宮」：袁本、茶陵本「往往」作「遙遙」。案：當作「![&#x284CF;](images/284CF.svg)![&#x284CF;](images/284CF.svg)」，形近之誤，尤改未是。

[^31.4.2]: 考異：注「郭象注莊子曰」：袁本、茶陵本「注」字在「子」字下，是也。

## 擬古三首

<sub>五言</sub>

> 鮑明遠

幽并重騎射，少年好馳逐。<sub>史記曰：趙武靈王胡服以習騎射也。七發曰：馳騁角逐。</sub>

氈帶佩雙鞬，象弧插彫服。<sub>搜神記曰：太康中，以氊為貊頭及帶身蔥口。魏志曰：董卓有武力，雙帶兩鞬，左右馳射。方言曰：所以藏箭弩謂之服、~~所以盛~~弓謂之鞬[^31.5.1]。毛詩曰：四牡翼翼，象弭魚服。*鄭玄曰：弭，弓之末彆者，以象骨為之。服，矢服也。*鞬，居言切。</sub>

獸肥春草短，飛鞚越平陸。<sub>魏文帝典論曰：弓燥手柔，草淺獸肥。埤蒼曰：鞚馬勒鞚。孫子曰：平陸平處。鞚，口送切。</sub>

朝遊鴈門上，暮還樓煩宿。<sub>漢書曰：鴈門郡有樓煩縣。</sub>

石梁有餘勁，驚雀無全目。<sub>闞子曰：宋景公使工人為弓，九年乃成。公曰「何其遲也？」工人對曰「臣不復見君矣！臣之精盡於此弓矣！」獻弓而歸，三日而死。景公登虎圈之臺，援弓東面而射之，矢踰於西霜之山，集于彭城之東，其餘力逸勁，猶飲羽于石梁。帝王世紀曰：帝羿有窮氏與吳賀北遊，賀使羿射雀，羿曰「生之乎？殺之乎？」賀曰「射其左目。」羿引弓射之，誤中右目。羿抑首而媿，終身不忘。故羿之善射，至今稱之。</sub>

漢虜方未和，邊城屢翻覆。留我一白羽，將以分虎竹。<sub>白羽，矢名。國語曰：吳素甲白羽之矰，望之如荼。漢舊儀曰：郡國銅虎符三，竹使符五也。</sub>

魯客事楚王，懷金襲丹素。<sub>魯客，假言。楊子法言：或曰「使我紆朱懷金，其樂不可量也[^31.5.2]。」*李軌曰：金，金印也。*司馬彪上林賦注曰：襲，服也。毛詩曰：素衣朱襮。*毛萇曰：丹朱，中衣也。*</sub>

既荷主人恩，又蒙令尹顧。<sub>主人，謂君也。王仲宣公讌詩曰：顧我賢主人。臣瓚漢書注曰：諸侯之卿，唯楚稱令尹，其餘國稱相也。</sub>

日晏罷朝歸，鞍馬塞衢路。宗黨生光華，賓僕遠傾慕。富貴人所欲，道~~德~~得亦何懼[^31.5.3]？<sub>論語曰：富與貴，是人之所欲，不以其道得之，不處也。</sub>

南國有儒生，迷方獨淪誤。<sub>儒生，自謂也。漢書：叔孫通曰「弟子儒生，隨臣久矣。」莊子曰：小惑易方。*郭象曰：東西易方，於禮未虧。*孔安國尙書傳曰：誤，謬也。沈淪謬誤也。</sub>

伐木~~青~~清江湄[^31.5.4]，設罝守毚兔。<sub>毛詩曰：坎坎伐檀兮，寘之河之干兮，河水~~之~~清且漣漪~~兮~~[^31.5.5]。又曰：肅肅兔罝，椓之丁丁。又曰：趯趯毚兔，遇犬獲之。</sub>

十五諷詩書，篇翰靡不通。<sub>論語曰：吾十有五而志於學。韋昭漢書注曰：翰，筆也。</sub>

弱冠參多士，飛步遊秦宮。<sub>華覈與薛瑩詩曰：存者今惟三，飛步有匹特。</sub>

側睹君子論，預見古人風。<sub>魏志：太祖謂毛玠曰「君有古人之風。」</sub>

兩說窮舌端，五車摧筆鋒。<sub>兩說，謂魯連說新垣衍及下聊城。史記曰：秦東圍邯鄲，魏王使新垣衍入邯鄲，說平原君尊秦昭王為帝，秦必罷兵去。魯連聞之，乃責垣衍。新垣衍請出，不敢言帝秦。秦將聞之，為卻五十里。又曰：田單攻聊城不下，魯連乃為書，約之矢以射聊城中。燕將得書自殺。韓詩外傳曰：避文士之筆端，避武士之鋒端，避辯士之舌端。莊子曰：惠施，其書五車，道踳駮也。</sub>

羞當白璧貺，恥受聊城功。<sub>韓詩外傳曰：楚襄王遣使者持金千斤，白璧百雙，聘莊子以為相，莊子不許。史記：田單屠聊城，歸而言魯連欲爵之，魯連逃隱於海上也。</sub>

晚節從世務，乘障遠和戎。<sub>鄒陽上書曰：至其晚節末路。漢書曰：嚴安上書言世務。又曰：帝使博士狄山乘鄣。*李奇曰：乘，守也。*左氏傳：晉侯謂魏絳曰「子教寡人和諸戎狄。」</sub>

解佩襲犀渠，卷帙奉盧弓。<sub>國語曰：奉文犀之渠。尙書曰：平王錫晉文侯盧弓十。</sub>

始願力不及，安知今所終？<sub>左氏傳：周子曰「孤始願不及此。」莊子曰：苟為不知其然也，孰知其所終？*司馬彪曰：誰知禍之所終者也。*</sub>

[^31.5.1]: 考異：注「所以藏箭謂之服所以盛弓謂之鞬」：袁本、茶陵本「箭」下有「弩」字，「弓」上無「所以盛」三字。案：二本是也。今方言正如此，「弓謂之鞬」，蒙上「所以藏」為文。

[^31.5.2]: 考異：注「其樂可量也」：茶陵本「可」上有「不」字，是也。袁本亦脫。

[^31.5.3]: 考異：道德亦何懼：袁本、茶陵本「德」作「得」，云善作「德」。案：各本所見皆非也。善引「不以其道得之」為注，作「得」甚明。

[^31.5.4]: 考異：伐木青江湄：袁本、茶陵本「青」作「清」，是也。

[^31.5.5]: 考異：注「河水之清且漣漪兮」：茶陵本無「之」字、「兮」字，是也。袁本亦衍。

## 學劉公幹體

<sub>五言</sub>

> 鮑明遠

胡風吹朔雪，千里度龍山。<sub>范曄後漢書：蔡琰詩曰「處所多霜雪，胡風春夏起。」楚辭曰：增冰峨峨，飛雪千里。又曰：北有寒山，逴龍赩然。*王逸曰：逴龍，山名。*</sub>

集君瑤臺裏，飛舞兩楹前。<sub>楚辭曰：望瑤臺之偃蹇兮。鄭玄禮記注曰：兩楹之間，人君聽治正坐之處。</sub>

茲辰自為美，當避豔陽年。<sub>神農本草曰：春夏為陽。</sub>

豔陽桃李節，皎潔不成妍。<sub>呂氏春秋曰：仲春之月，桃李華。</sub>

## 代君子有所思

<sub>五言</sub>

> 鮑明遠

西出登雀臺，東下望雲闕。<sub>鄴中記曰：鄴城西北立臺，名銅雀臺。劉歆甘泉賦曰：雲闕蔚之巖巖，眾星接之皚皚。</sub>

層閣肅天居，馳道直如髮。<sub>王逸楚辭注曰：層，重也。蔡雍述征賦曰：皇家赫而天居。漢書曰：太子不敢絕馳道。*應劭曰：天子之道。*毛詩曰：彼君子女，綢直如髮。</sub>

繡甍結飛霞，琁題納行月。<sub>西京賦曰：雕楹玉舄，繡栭雲楣。甘泉賦曰：珍臺閒館，琁題玉英。</sub>

築山擬蓬壺，穿池類溟渤。<sub>蓬壺，二山名。溟渤，二海名。</sub>

選色遍齊代，徵聲帀邛越。<sub>齊代邛越，四地名。</sub>

陳鍾陪夕讌，笙歌待明發。<sub>楚辭曰：陳鍾桉鼓造新歌。魏文帝東門行曰：朝遊高臺觀，夕宴華池陰。儀禮曰：歌魚麗，笙由庚。明發，已見上文。</sub>

年貌不可還，身意會盈歇。<sub>列子：西門子謂東郭先生曰「北宮子年貌言行與子並。」身意，已見上文。</sub>

蟻壤漏山河，絲淚毀金骨。<sub>傅玄口銘曰：勿謂不然，變出無~~聞~~閒[^31.7.1]，蟻孔潰河，溜穴傾山。絲淚，淚之微者。金骨之堅，喻親之篤者。言讒邪之人，但下如絲之淚，而金骨為之傷毀也。張~~叔及~~升反論[^31.7.2]曰：煩冤俯仰，淚如絲兮。鄒陽上書曰：眾口鑠金，積毀消骨。</sub>

器惡含滿欹，物忌厚生沒。<sub>家語曰：孔子觀於魯桓公之廟，有欹器焉。孔子問於守廟者曰「此為何器？」對曰「此蓋為宥坐之器。」孔子曰「吾聞宥坐之器，虛則欹，中則正，滿則覆，明君以為至誡，故常置於坐側。」顧謂弟子曰「試注水實之。」中而正，滿則覆。夫子喟然而歎曰「嗚呼！夫物惡有滿而不覆者哉？」老子曰：人之生生之厚，動皆之死地十有三，夫何故？以其生生之厚也。</sub>

智哉眾多士，服理辯昭昧。<sub>莊子：冉求問於仲尼曰「未有天地，可知乎？」夫子曰「古猶今也。昔日吾昭然，今日吾昧然，敢問何謂也？」仲尼曰「昔之昭然也，神者先受之；今昧然也，且又為不神者求耶？」*郭象曰：思求更致不了。*</sub>

[^31.7.1]: 考異：注「變出無聞」：案：「聞」當作「閒」。各本皆偽。

[^31.7.2]: 考異：注「張叔及論」：案：「叔及」當作「升反」。各本皆偽。張升，字彥真，范蔚宗書有傳在文苑。前魏都賦，後與山巨源絕交書注皆引「反論」不誤，可證也。左傳疏所引「賓爵下革」云云，今本或作「皮」，皆「反」之偽。

## 效古

<sub>五言</sub>

> 范彥龍

寒沙四面平，飛雪千里驚。<sub>雪千里，已見上文。</sub>

風斷陰山樹，霧失交河城。<sub>漢書：侯應上書曰「臣聞陰山草木茂盛。」又曰：車師前國王，治交河城，河水分流繞城下，故號交河。</sub>

朝馳左賢陣，夜薄休屠營。<sub>漢書：李將軍廣出右北平擊匈奴左賢王陣。又曰：驃騎將軍霍去病將萬騎出隴西，得休屠祭天金人。</sub>

昔事前軍幕，今逐嫖姚兵。<sub>漢書曰：大將軍大擊匈奴，李廣數自請行，上以為老，不許。良久，乃許之，以為前將軍。又曰：霍去病善騎射，再從大將軍，受詔，予壯士，為嫖姚校尉。</sub>

失道刑既重，遲留法未輕。<sub>漢書曰：李廣與右將軍食其合軍出東道。~~或~~惑失道[^31.8.1]，大將軍問廣失道狀。廣曰「校尉無罪，乃我~~者~~自失道[^31.8.2]。」引刀自剄。又曰：宣帝命虎牙將軍田順出五原。虜去塞八百餘里，不進。上以虎牙不至期，逗留不進，下吏，自殺。*音義曰：律語也，謂軍行頓止，稽留不進。*遲或作逗，音豆。</sub>

所賴今天子，漢道日休明。<sub>太史公自序曰：作今上本紀，其述事皆云今天子。班固漢書文紀述曰：登我漢道。左氏傳：王孫滿曰「德之休明也。」</sub>

[^31.8.1]: 考異：注「或失道」：陳云「或」，「惑」誤。是也，各本皆偽。

[^31.8.2]: 考異：注「乃我者自失道」：案：「者」字不當有，今漢書無。各本皆衍。

## 雜體詩三十首

<sub>五言。雜體詩序曰[^31.9.1]：關西鄴下，既已罕同；河外江南，頗為異法。今作三十首詩，斅其文體，雖不足品藻淵流，庶亦無乖商榷。</sub>

> 江文通

### 古離別

遠與君別者，乃至鴈門關。<sub>鴈門郡，已見上。以其邊塞，故曰關。</sub>

黃雲蔽千里，遊子何時還？<sub>黃雲，已見謝靈運擬鄴中詩。古詩曰「浮雲蔽白日，遊子不顧反。」江之此製，非直學其體，而亦兼用其文。故各自引文而為之證，其無文者乃他說。</sub>

送君如昨日，簷前露已團。<sub>張景陽雜詩曰：下車如昨日，望舒四五圓。毛詩曰：野有蔓草，零露團兮。</sub>

不惜蕙草晚，所悲道里寒。<sub>古詩曰：香風難久居，空令蕙草殘。</sub>

君在天一涯，妾身長別離。<sub>古詩曰：各在天一涯。又曰：與君生別離。</sub>

願一見顏色，不異瓊樹枝。<sub>李陵贈蘇武詩曰：思得瓊樹枝，以解長飢渴。</sub>

兔絲及水萍，所寄終不移。<sub>爾雅曰：女蘿，兔絲也。毛詩曰：蔦與女蘿，施於松柏。淮南子曰：夫萍樹根於水，木樹根於土，天地性也。曹植雜詩曰：寄松為女蘿，依水如浮萍。</sub>

### 李都尉<sub>從軍</sub>&emsp;&emsp;陵

樽酒送征人，踟躕在親宴。<sub>蘇武詩曰：我有一樽酒，欲以贈遠人。</sub>

日暮浮雲滋，渥手淚如霰。悠悠清川水，嘉魴得所薦。<sub>言魚處水而得所，我萬里而離鄉，歎魚之不若也。毛詩曰：河水悠悠。釋名曰：薦，藉也。</sub>

而我在萬里，結髮不相見。<sub>古詩曰：相去萬餘里。蘇武詩曰：結髮為夫妻，恩愛兩不疑。</sub>

袖中有短書，願寄雙飛燕。<sub>桓子新論曰：若其小說家合叢殘小語，近取譬論，以作短書，治身理家，有可觀之辭。陳琳止欲賦曰：欲語言於玄鳥，玄鳥逝以差池。古詩曰：願為雙飛鷰。雙或為南。淮南子曰：燕鴈代飛。*許慎曰：鷰春南而鴈北。*虞~~義~~羲送別詩曰[^31.9.2]：唯有一字書，寄之南飛燕。文與此同。</sub>

### 班婕妤<sub>詠扇</sub>

紈扇如圓月，出自機中素。<sub>班婕妤怨詩曰：新製齊紈素，鮮潔如霜雪。裁為合歡扇，團團似明月。</sub>

畫作秦王女，乘鸞向煙霧。<sub>列仙傳曰：簫史者，秦繆公時人，善吹簫；繆公有女，字弄玉，好之，公遂以妻焉，一旦皆隨鳳皇飛去。楚辭曰：駕鸞鳳而上游。</sub>

采色世所重，雖新不代故。竊愁涼風至，吹我玉階樹。<sub>班婕妤怨詩曰：常恐秋節至，涼風奪炎熱。又自傷賦曰：華殿塵兮玉階苔。</sub>

君子恩未畢，零落在中路。<sub>班婕妤怨詩曰：棄捐篋笥中，恩情中道絕。</sub>

### 魏文帝<sub>遊宴</sub>&emsp;&emsp;曹丕

置酒坐飛閣，逍遙臨華池。<sub>曹子建詩曰：置酒高殿上。西都賓曰：脩途飛閣。魏文帝東門行曰：朝游高臺側，夕宴華池陰。</sub>

神飆自遠至，左右芙蓉披。<sub>曹子建公讌詩曰：神飆接丹轂。魏文帝詩曰：蘭芷生兮芙蓉披。</sub>

綠竹夾清水，秋蘭被幽涯。<sub>枚乘兔園賦曰：脩竹檀欒，夾池水，旋兔園。曹植公讌詩曰：秋蘭被長阪，朱華冒淥池。</sub>

月出照園中，冠珮相追隨。<sub>曹植公讌詩曰：清夜遊西園，飛蓋相追隨。</sub>

客從南楚來，為我吹參差。<sub>古詩曰：客從遠方來。楚辭曰：望夫君兮未來，吹參差兮誰思？</sub>

淵魚猶伏浦，聽者未云疲。<sub>淵魚，~~鱗~~鱏魚也[^31.9.3]。韓詩外傳曰：昔伯牙鼓琴，而淵魚出聽。</sub>

高文一何綺，小儒安足為？<sub>陸機今日良宴會詩曰：高談一何綺？孫卿子曰：小儒者，謂大夫士。</sub>

肅肅廣殿陰，雀聲愁北林。<sub>莊子曰：至陰肅肅。</sub>

眾賓還城邑，何以慰吾心？<sub>曹子建名都篇曰：雲散還城邑，清晨復來還。李陵詩曰：何以慰我心？</sub>

### 陳思王<sub>贈友</sub>&emsp;&emsp;曹植

君王禮英賢，不悋千金璧。<sub>孔安國尙書傳曰：悋，惜也。史記曰：虞卿說趙孝成王，一見賜金百鎰，白璧一雙。莊子曰：林回棄千金之璧，負赤子而趨。</sub>

雙闕指馳道，朱宮羅第宅。<sub>古詩曰：兩宮遙相望，雙闕百餘尺。馳道，已見上文。傅玄西都賦曰：彤彤朱宮。古詩曰：長衢羅夾巷，王侯多第宅。</sub>

從容冰井臺。清池映華薄。<sub>鄴中記曰：銅雀臺北則冰井臺。陸機君子有所思曰：曲池何湛湛，清川帶華薄。</sub>

涼風盪芳氣，碧樹先秋落。<sub>論衡曰：物至秋而死，先榮後落。</sub>

朝與佳人期，日夕望青閣。<sub>魏文帝秋胡行曰：朝與佳人期，日夕殊不來。曹子建美女篇曰：青樓臨大路。</sub>

褰裳摘明珠，徙倚拾蕙若。<sub>毛詩曰：褰裳涉溱。洛神賦曰：或采明珠，或拾翠羽。謝靈運鄴中集曰：攀條摘蕙草。楚辭曰：連蕙若以為佩。</sub>

眷我二三子，辭義麗金雘。<sub>曹子建贈丁翼詩曰：吾與二三子。楊雄解嘲曰：昔人之辭，乃玉乃金。王仲宣誄曰：吾與夫子，義貫丹青。說文曰：雘，善丹也。</sub>

延陵輕寶劍，季布重然諾。<sub>延陵，已見上。漢書曰：季布，楚人也。楚諺曰「得黃金百，不如得季布諾。」又曰：貫高，趙國立名義，不輕為然諾者也。</sub>

處富不忘貧，有道在葵藿。<sub>何敬祖贈張華詩曰：既貴不忘儉，處有能存無。莊子：東郭子問於莊子曰「所謂道惡乎在？」莊子曰「無所不在。」陸機君子有所思曰：無以肉食資，取笑葵與藿。</sub>

### 劉文學<sub>感遇</sub>&emsp;&emsp;楨

蒼蒼中山桂，團圓霜露色。<sub>言桂霑霜露而色不渝，身經夷險而操不易也。劉楨贈徐幹詩曰：亭亭山上松，瑟瑟谷中風。</sub>

霜露一何緊？桂枝生自直。<sub>劉楨贈徐幹詩曰：風聲一何盛？松枝一何勁？廣雅曰：緊，急也。</sub>

橘柚在南國，因君為羽翼。<sub>橘柚在南雖珍，須君羽翼乃貴也。楚辭曰：后皇嘉樹橘來服，受命不遷生南國。古詩曰：人儻欲我知，因君為羽翼。</sub>

謬蒙聖主私，託身文墨職。<sub>洞簫賦曰：蒙聖主之渥恩。鄭玄禮記注曰：私之猶言恩也。劉楨雜詩曰：職事相填委，文墨紛消散。</sub>

丹采既已過，敢不自彫飾。<sub>古詩曰：橘柚垂華實，乃在深山側，聞君好我甘，竊獨自彫飾。</sub>

華月照方池，列坐金殿側。<sub>古歌辭曰：上金殿，酌玉樽。</sub>

微臣固受賜，鴻恩良未測。<sub>曹植天地篇曰：復為時所拘，羈緤作微臣。東京賦曰：洪恩素畜，人心~~罔~~固結[^31.9.4]。</sub>

### 王侍中<sub>懷德</sub>&emsp;&emsp;粲

伊昔值世亂，秣馬辭帝京。<sub>王粲七哀詩曰：西京辭無象。又曰：遠身適荊蠻。</sub>

既傷蔓草別，方知杕杜情。<sub>毛詩序曰：野有蔓草，思遇時也。君之澤~~未~~不下流[^31.9.5]，民窮於兵革，男女失時，不期而會焉。毛詩曰：有杕之杜，其葉萋萋。王事靡盬，我心傷悲。</sub>

崤函復丘墟，冀闕緬縱橫。<sub>崤函，崤谷及函谷也。呂氏春秋：燭過曰「吳為丘墟。」西征賦曰：冀闕緬其堙盡。</sub>

倚棹汎涇渭，日暮山河清。<sub>方言曰：楫謂之櫂。棹與櫂同。</sub>

蟋蟀依桑野，嚴風吹若莖。<sub>毛詩曰：七月在野，八月在宇。*鄭玄曰：謂蟋蟀。*毛詩曰：蜎蜎者蜀，蒸在桑野。賈逵國語注曰：若木晚矣。</sub>

鸛鷁在幽草，客子淚已零。<sub>鸛鷁在幽草，謂鸛鳴于垤。鷁亦水鳥，故連言之。王仲宣從軍詩曰：哀彼東山人，喟然感鸛鳴。毛詩曰：有芃者狐，率彼幽草。</sub>

去鄉~~三~~二十載[^31.9.6]，幸遭天下平。<sub>楚辭曰：去鄉離家來遠客。鮑昭結客少年場曰：去鄉三十載。禮記曰：國治而天下平。</sub>

賢主降嘉賞，金貂服玄纓。<sub>賢主，魏太祖也。時粲為侍中，故云金貂。漢書：谷永對詔曰「戴金貂之飾，執常伯之職。」尉繚子曰：天子玄冠玄纓也。</sub>

侍宴出河曲，飛蓋遊鄴城。<sub>魏文帝與吳質書曰：時駕而遊，北遵河曲。曹子建公讌詩曰：飛蓋相追隨。</sub>

朝露竟幾何，忽如水上萍。<sub>漢書：李陵謂蘇武曰「人生如朝露。」楚辭曰：竊哀兮浮萍，汎濫兮無根。*王逸注曰：自比蘋隨水浮汎，乍東乍西。*</sub>

君子篤惠義，柯葉終不傾。<sub>新語曰：君子篤義於惠。禮記曰：其在人也，如竹箭之有筠，如松柏之有心。二者雖貫四時，而不改柯易葉。</sub>

福履既所綏，千載垂令名。<sub>王粲公宴詩曰：古人有遺言，君子福所綏。左氏傳：子產曰「令名，德之輿也。」</sub>

### 嵇中散<sub>言志</sub>&emsp;&emsp;康

曰余不師訓，潛志去世塵。<sub>嵇康幽憤詩曰：恃愛肆姐，不訓不師。楚辭：屈原曰「蒙世俗之塵埃」</sub>

遠想出宏域，高步超常倫。<sub>左太沖詠史詩曰：高步追許由。</sub>

靈鳳振羽儀，戢景西海濱。朝食琅玕實，夕飲玉池津。<sub>莊子：老子歎曰「吾聞南方有鳥，其名為鳳，居積石千里，河海出下，鳳皇居上。天為生樹名瓊枝，高百二十仞，大三十圍，以琳琅為實。」周易曰：鴻漸于陸，其羽可用為儀。阮籍詩曰：朝食琅玕實，夕宿丹山際。衡山記曰：空青崗有天津玉池。傅玄擬楚篇曰：登崑崙，漱玉池。</sub>

處順故無累，養德乃入神。<sub>莊子曰：夫得者時也，失者順也，安時處順，哀樂不能入也，此古之所謂懸解也。又曰：欲勉為形者，莫如棄世，棄世則無累。又曰：堯觀乎華，華封人請祝聖人使壽使富使多男子。堯曰「多男子則多懼，富則多事，壽則多辱，是三者非所養德也，故辭。」周易曰：精義入神，以致用也。</sub>

曠哉宇宙惠，雲羅更四陳。<sub>文子曰：四方上下謂之寓。說文曰：宙，舟輿所極覆也。鸚鵡賦曰：冠雲霓而張羅。</sub>

哲人貴識義，大雅明庇身。<sub>毛詩大雅曰：既明且哲，以保其身。左氏傳曰：子反曰「信以守禮，禮以庇身也。」</sub>

莊生悟無為，老氏守其真。<sub>莊子曰：夫虛靜恬淡，寂寞無為者，天地之平，而道德之至也。老子曰：見素抱璞。*河上公曰：見素者當抱素。*守真，不文飾也。</sub>

天下皆得一，名實久相賓。<sub>老子曰：昔之得一者，天得一以清，地得一以寧，王侯得一以為天下正。莊子曰：堯讓許由以天下，許由曰「而我猶代子，吾將為名乎？名者實之賓也，吾將為賓乎？」</sub>

咸池饗爰居，鍾鼓或愁辛。<sub>樂動聲儀曰：黃帝樂曰咸池。莊子曰：海鳥止於魯郊，魯侯觴之於廟，奏九韶以為樂，具太牢以為膳。鳥眩視憂悲，不敢食一臠，不飲一杯，三日而死。此以己養養鳥也。*司馬彪曰：海鳥，爰居也。*</sub>

柳惠善直道，孫登庶知人。<sub>柳下惠，已見西征賦。孫登，已見嵇康幽憤詩。</sub>

寫懷良未遠，感贈以書紳。<sub>論語曰：子張問行，子曰「言忠信，行篤敬。」子張書諸紳。</sub>

### 阮步兵<sub>詠懷</sub>&emsp;&emsp;籍

青鳥海上遊，鷽斯蒿下飛。<sub>阮籍詠懷詩曰：雖云不可知，青鳥明我心。呂氏春秋曰：海上有人好青者，朝至海上而從青遊，青至者前後數百。其父曰「聞汝從青遊，盍取來，吾欲觀之。」其子明旦至海上，群青翔而不下。莊子曰：北溟有魚，化為鳥，其名曰鵬。齊諧曰「鵬之徙南溟，摶扶搖而上者九萬里。」蜩與~~鷽~~鸒鳩笑之[^31.9.7]「我決起而飛，搶榆枋而止，不至控地而已，奚以之九萬里而圖南為？」北溟有鳥焉，其名為鵬，摶扶搖羊角而上者行九萬里。尺鷃笑之曰「彼且奚適？我騰躍而上，不過數仞而下，翱翔蓬蒿之間，此亦飛之至也，而彼且奚適也？」此小大之辯也。*司馬彪曰：蜩，蟬也。~~鷽~~鸒鳩，小鳥。*毛萇詩傳曰：鸒斯鵯居。鵯居，雅烏也；音豫。</sub>

沈浮不相宜，羽翼各有歸。<sub>曹子建七哀詩曰：沈浮各異世。阮籍詠懷詩曰：鸒斯飛桑榆，海鳥運天池，豈不識宏大，羽翼不相宜。</sub>

飄颻可終年，沆瀁安是非？<sub>阮籍詠懷詩曰：逍遙可終生。又曰：蕩漾焉可能？列子曰：信理者亡是非。莊子曰：彼一是非也，此一是非也。飄颻蒿下，沆瀁海上，逍遙一也。</sub>

朝雲乘變化，光耀世所希。<sub>阮籍詠懷詩曰：三楚多秀士，朝雲進荒淫。高唐賦曰：須臾之間，變化無窮。陸雲詩曰：知音世所希。</sub>

精衛銜木石，誰能測幽微？<sub>阮籍清思賦曰：女娃榮於東海之濱，而翮飄於西山之傍。山海經曰：發鳩之山有鳥，名精衛。赤帝之女娃，女娃遊於東海，溺而死，不反，化為精衛，常取西山木石以填東海也。</sub>

### 張司空<sub>離情</sub>&emsp;&emsp;華

秋月照簾籠，懸光入丹墀。<sub>張華情詩曰：清風動帷簾，晨月燭幽房。班婕妤自傷賦曰：俯視兮丹墀。</sub>

佳人撫鳴琴，清夜守空帷。<sub>陸機擬古詩曰：佳人撫鳴瑟。又曰：閑夜撫鳴琴。曹子建雜詩曰：妾身守空閨。</sub>

蘭逕少行跡，玉臺生網絲。<sub>楚詞曰：皋蘭被徑斯路漸。張景陽雜詩曰：房櫳無行跡。西京賦曰：西有玉臺。張景陽雜詩曰：蜘蛛網四屋。論衡曰：蜘蛛經絲以網飛蟲。</sub>

庭樹發紅彩，閨草含碧滋。<sub>張景陽雜詩曰：寒花發黃彩，秋草含綠滋。</sub>

延佇整綾綺，萬里贈所思。<sub>楚詞曰：結幽蘭而延佇。古詩曰：客從遠方來，遺我一端綺，相去萬餘里，故人心尚爾。又曰：欲以遺所思。</sub>

願垂湛露惠，信我皎日期。<sub>毛詩曰：湛湛露斯，匪陽不晞。又曰：謂予不信，有如皎日。</sub>

### 潘黃門<sub>~~悼亡~~述哀[^31.9.8]</sub>&emsp;&emsp;岳

青春速天機，素秋馳白日。<sub>楚~~詩~~詞曰：青春~~爰~~受謝[^31.9.9]。潘岳悼亡詩曰：曜靈運天機，四節代遷逝。劉楨與臨淄侯書曰：肅以素秋則落也。</sub>

美人歸重泉，悽愴無終畢。<sub>潘岳悼亡詩曰：之子歸窮泉，重壤永幽隔。</sub>

殯宮已肅清，松柏轉蕭瑟。<sub>陸機挽歌曰：殯宮何嘈嘈。寡婦賦曰：虛坐兮肅清。仲長子昌言曰：古之葬者，松柏梧桐以識其墳。楚詞曰：蕭瑟兮草木搖落而變衰。</sub>

俯仰未能弭。尋念非但一。<sub>楚詞曰：聊抑志而自弭。賈逵國語注曰：弭，忘也。魏文帝詩曰：所憂非但一。</sub>

撫襟悼寂寞，怳然若有失。<sub>潘岳悼亡詩曰：撫襟長歎息。王逸楚詞注曰：怳，失意也。後漢書曰：戴良見黃憲，及歸，罔然若有失也。</sub>

明月入綺窗，髣彿想蕙質。<sub>潘岳悼亡詩曰：歲寒無與同，朗月何朧朧，獨無李氏靈，髣彿睹爾容。古詩曰：交疏結綺窗，左九嬪武帝納皇后頌曰：如蘭之茂。蕙，蘭類，故變之耳。</sub>

消憂非萱草，永懷寧夢寐。<sub>毛詩曰：焉得諼草，言樹之背。*毛萇曰：諼草，令人忘憂。*毛詩曰：終其永懷。寡婦賦曰：願假夢以通靈。</sub>

夢寐復冥冥，何由覿爾形。<sub>潘岳哀永逝賦曰：既目遇兮無兆，曾寤寐兮不夢。冥冥，幽昧也。文子曰：慮患於冥冥之外。</sub>

我慚北海術，爾無帝女靈。<sub>列異傳曰：北海營陵有道人，能使人與死人相見。同郡人婦死已數年，聞而往見之曰「願令我一見死人不恨。」遂教其見之，於是與婦人相見，言語悲喜，恩情如生。良久，乃聞鼓聲，悢悢不能出戶，掩門乃走，其裾為戶所閉，掣絕而去。後歲餘，此人死，家葬之，開見婦棺蓋下有衣裾。宋玉集云：楚襄王與宋玉遊於雲夢之野，望朝雲之館，有氣焉，須臾之間，變化無窮。王問「此是何氣也？」玉對曰「昔先王遊於高唐，怠而晝寢，夢見一婦人，自云『我帝之季女，名曰瑤姬，未行而亡，封於巫山之臺。聞王來遊，願薦枕席。』王因幸之。去乃言『妾在巫山之陽，高丘之阻，旦為朝雲，暮為行雨，朝朝暮暮，陽臺之下。』旦而視之，果如其言。為之立館，名曰朝雲。」</sub>

駕言出遠山，徘徊泣松銘。<sub>毛詩曰：駕言出遊。</sub>

雨絕無還雲，華落豈留英。<sub>鸚鵡賦曰：何今日之雨絕。</sub>

日月方代序，寢興何時平！<sub>潘岳悼亡詩曰：四節代遷逝。又曰：寢興自存形。</sub>

### 陸平原<sub>羈宦</sub>&emsp;&emsp;機

儲后降嘉命，恩紀被微身。<sub>漢書：疏廣曰「太子國儲副君。」琴操：史魚曰「思竭愚志以報塞恩紀。」潘岳河陽詩曰：微身輕蟬翼。</sub>

明發眷桑梓，永歎懷密親。<sub>陸機贈顧彥先曰：眷言懷桑梓。又赴洛道中作詩曰：嗚咽辭密親。永歎，見下注。</sub>

流念辭南澨，銜怨別西津。<sub>陸機赴洛道中詩曰：永歎遵北渚，遺思結南津。杜預左氏傳曰：澨，水涯也。</sub>

~~馳~~驅馬遵淮泗[^31.9.10]，旦夕見梁陳。<sub>毛詩曰：驅馬悠悠。陸機從梁陳詩曰：夙駕尋清軌，遠遊越梁陳。</sub>

服義追上列，矯跡廁宮臣。<sub>楚辭曰：身服義而未沫。陸機從梁陳詩曰：在昔蒙嘉運，矯跡入崇賢。</sub>

朱黻咸髦士，長纓皆俊人。<sub>毛詩曰：朱茀斯皇，室家君王。*鄭玄曰：茀者，諸侯黃朱。又曰：茀，太古蔽膝之象。*黻與茀古字通。毛詩曰：蒸我髦士。又曰：髦士攸宜。陸機從梁陳詩曰：長纓麗且鮮。尙書曰：俊民用章。</sub>

契闊承華內，綢繆踰歲年。<sub>陸機從梁陳詩曰：契闊踰三年。又赴洛詩曰：託身承華側。李陵詩曰：與子結綢繆。</sub>

日暮聊摠駕，逍遙觀洛川。<sub>陸機答張士然詩曰：余固水鄉士，摠轡臨清川。</sub>

徂沒多拱木，宿草凌寒煙。<sub>公羊傳曰：秦伯謂蹇叔曰「爾之年，冢上之木拱矣。」禮記：曾子曰「朋友之墓，有宿草而不哭焉。」</sub>

遊子易感愾，躑躅還自憐。<sub>劉公幹詩曰：乖人易感慟。陸機道中詩曰：佇立望故鄉，顧影悽自憐。</sub>

願言寄三鳥，離思非徒然。<sub>楚詞曰：三鳥飛以自南，覽其志而欲北，願寄言於三鳥兮，去飆疾而不得。陸機赴洛詩曰：感物戀堂室，離思一何深！</sub>

### 左記室<sub>詠史</sub>&emsp;&emsp;思

韓公淪賣藥，梅生隱市門。<sub>范曄後漢書曰：韓康，字伯休，一名恬休，京兆人也。常采名藥賣於長安市，口不二價，三十餘年。梅生，梅福也。漢書曰：梅福一朝棄妻子去，其後人見於會稽者，變名姓為吳市門卒。</sub>

百年信荏苒，何用苦心魂？<sub>張華勵志詩曰：荏苒代謝。漢書：廣陵王胥歌曰「人生要死，何為苦心？」</sub>

當學衛霍將，建功在河源。<sub>衛，衛青。霍，霍去病。陸賈新語曰：以義建功。河源，匈奴之境。山海經曰：崑崙之東北隅，實唯河~~海~~源也[^31.9.11]。</sub>

珪組賢君眄，青紫明主恩。<sub>漢書：夏侯勝曰「士病不明經術，苟明，其取青紫，如俛拾地芥。」</sub>

終軍才始達，賈誼位方尊。<sub>漢書曰：終軍至長安上書，武帝異其文，拜為謁者給事中。又曰：賈誼為博士，文帝悅之，超遷，歲中至太中大夫也。</sub>

金張服貂冕，許史乘華軒。<sub>左思詠史詩曰：金張籍舊業，七葉珥漢貂。又曰：朝集金張館，暮宿許史廬。漢書：劉向曰「王氏乘朱輪華轂。」</sub>

王侯貴片議，公卿重一言。太平多歡娛，飛蓋東都門。<sub>張景陽詠史詩曰：昔在西京時，朝野多歡娛。藹藹東都門，群公祖二疏。</sub>

顧念張仲蔚，蓬蒿滿中園。<sub>曹子建贈徐幹詩曰：顧念蓬室士。趙岐三輔決錄注曰：張仲蔚，扶風人也。少與同郡魏景卿隱身不仕。明天官，博學，好為詩賦。所居蓬蒿沒人也。</sub>

### 張黃門<sub>苦雨</sub>&emsp;&emsp;協

丹霞蔽陽景，綠泉涌陰渚。<sub>曹子建情詩曰：微陰翳陽景。張景陽雜詩曰：丹靈啟陰期。又詩曰：階下伏泉涌。</sub>

水鸛巢層甍，山雲潤柱礎。<sub>鄭玄毛詩箋曰：鸛，水鳥，將陰雨而鳴。巢層甍，未詳。淮南子曰：山雲蒸而柱礎潤。廣雅曰：礎，礩也；音楚。</sub>

有弇興春節，愁霖貫秋序。<sub>張景陽雜詩曰：有弇興南岑。王仲宣有愁霖賦。</sub>

燮燮敘葉奪，戾戾颸風舉。<sub>楚辭曰：溢颸風余上征。</sub>

高談玩四時，索居慕疇侶。<sub>曹子建求通親親表曰[^31.9.12]：高談無所與陳。禮記：子夏曰「吾離群索居，亦已久矣。」張華雜詩曰：安知慕疇侶？</sub>

青苔日夜黃，芳蕤成宿楚。<sub>張景陽雜詩曰：青苔依空牆。又詩曰：密葉日夜疏。又詩曰：芳蕤豈再馥。又詩曰：荒楚鬱蕭森。說文曰：芳蕤，草木華盛貌。</sub>

歲暮百慮交，無以慰延佇。<sub>仲長統詩曰：百慮何為至？安在我延佇。</sub>

### 劉太尉<sub>傷亂</sub>&emsp;&emsp;琨

<sub>臧榮緒晉書曰：琨卒後贈太尉。</sub>

皇晉遘陽九，天下橫雰霧。<sub>劉琨答盧諶詩曰：厄運初遘，陽爻在六。哀我皇晉，痛心在目。班固漢書曰：陽九厄~~日~~曰[^31.9.13]初入，百六陽九。*音義曰：易傳所謂陽九~~日~~之厄，百六之會也[^31.9.14]。*郭璞山海經注曰：橫，塞也。楚詞曰：望時風之清激，愈雰霧其如塵。</sub>

秦趙值薄蝕，幽并逢虎據。<sub>薄蝕虎據，喻群盜也。京房易飛候占曰：凡日蝕皆於晦朔，不於晦朔蝕者名曰薄。戰國策曰：蘇秦說楚威王曰「王興師襲秦，戰於藍田，此所謂兩虎相據也。」</sub>

伊余荷寵靈，感激殉馳騖。<sub>劉琨勸進表曰：荷寵三世。左氏傳曰：薳啟彊曰「寵靈楚國。」劉琨詩曰：鄧生何感激。解嘲曰：世亂則聖哲馳騖而不足。</sub>

雖無六奇術，冀與張韓遇。<sub>漢書曰：陳平自初從至天下定後，常以護軍中尉從擊臧荼陳豨，凡六出奇計，輒益邑封。奇計或頗祕，世莫得聞也。張，張良。韓，韓信也。</sub>

甯戚扣角歌，桓公遭乃舉。<sub>淮南子曰：甯戚擊牛角而歌，桓公舉以為大田。*高誘曰：大田，官也。*</sub>

荀息冒險難，實以忠貞故。<sub>左氏傳曰：初，獻公使荀息傅奚齊。公疾，召之曰「其若之何？」稽首而對曰「臣竭其股肱之力，加之以忠貞。其濟，君之靈也；不濟，則以死繼之。」公曰「何謂忠貞？」對曰「公家之利，知無不為，忠也；送往事居，耦俱無猜，貞也。」</sub>

空令日月逝，愧無古人度。<sub>論語：陽虎曰「日月逝矣。」盧諶贈崔溫詩曰：古人非所希。</sub>

飲馬出城濠，北望沙漠路。<sub>古有飲馬長城窟行。盧諶贈崔溫詩曰：北眺沙漠垂，南望舊京路。</sub>

千里何蕭條，白日隱寒樹。投袂既憤懣，撫枕懷百慮。<sub>左氏傳曰：楚子投袂而起。白虎通曰：天子崩，哀痛憤懣。劉琨重贈盧諶詩曰：中夜撫枕歎，想與數子遊。百慮，已見上文。</sub>

功名惜未立，玄髮已改素。<sub>劉琨重贈盧諶詩曰：功業未及建，夕陽忽西流。陸機東宮詩曰：柔顏收紅藻，玄髮吐素華。</sub>

時~~或~~哉苟有會[^31.9.15]，治亂惟冥數。<sub>劉琨重贈盧諶詩曰：時哉不我與。陶淵明經曲阿詩曰：時來苟冥會。冥，幽冥也。數，歷數也。孫子兵法曰：治亂數也。范曄後漢書烏丸論曰：天之冥數，以至於是乎！</sub>

### 盧中郎<sub>感交</sub>&emsp;&emsp;諶

大廈須異材，廊廟非庸器。<sub>盧諶答魏子悌詩曰：崇臺非一幹，珍裘非一腋。潘岳在懷縣詩曰：器非廊廟姿。爾雅曰：庸，常也。謂非凡常之器也。</sub>

英俊著世功，多士濟斯位。<sub>左氏傳：眾仲曰「官有世功，則有官族。」盧諶答魏子悌詩曰：多士成大業，群賢濟弘績。</sub>

眷顧成綢繆，迺與時髦匹。<sub>毛詩曰：眷言顧之。盧諶答魏子悌詩曰：愚蒙時來會，敢齊朝彥跡？</sub>

姻媾久不虛，契闊豈但一？<sub>盧諶贈劉琨詩曰：申以婚姻。又答魏子悌詩曰：恩由契闊生。但一，已見上文。</sub>

逢厄既已同，處危非所恤。<sub>盧諶答魏子悌詩曰：共更飛狐厄。又曰：在厄每同險。</sub>

常慕先達概，觀古論得失。<sub>概，志節也。馮衍顯志賦序曰[^31.9.16]：追觀往古得失之跡。</sub>

馬服為趙將，疆埸得清謐。<sub>史記曰：趙奢大破秦軍，秦軍解而走，遂解閼與圍而歸，趙惠文王賜奢號為馬服君。左氏傳：魯公曰「疆埸之事，慎守其一，而備其不虞。」爾雅曰：謐，靜也。</sub>

信陵佩魏印，秦兵不敢出。<sub>史記曰：魏公子毋忌為信陵君。秦昭王進兵圍邯鄲，公子進兵擊秦軍，秦軍解去，遂救邯戰存趙。公子留趙，十年不歸。秦聞公子在趙，日夜出軍東伐魏，魏王患之，使使請公子歸救魏，魏王以上將軍印授公子，公子遂將，破秦軍於河外，乘勝逐秦至函谷關，抑秦兵不敢出。</sub>

慨無幄中策，徒慚素絲質。<sub>范曄後漢書：詔曰「前將軍鄧禹與朕謀謨帷幄，決勝千里。」淮南子曰：墨子見練絲而泣之，為其可以黃，可以黑。*高誘曰：閔其化也。*</sub>

羇旅去舊鄉，感遇喻琴瑟。<sub>盧諶贈崔溫詩曰：羇旅及寬政，委質與時遇。毛詩曰：妻子好合，如鼓~~琴~~瑟琴[^31.9.17]。</sub>

自顧非杞梓，勉力在無逸。<sub>杞梓，已見陸韓卿贈內兄希叔詩。無逸，已見景福殿賦。</sub>

更以畏友朋，濫吹乖名實。<sub>左氏傳：陳敬仲曰「詩曰『翹翹車乘，招我以弓。豈不欲往，畏我友朋。』」韓子曰：齊宣王使人吹竽，南郭處士請為王吹竽，粟食與三百人等。宣王死，文王即位，一一聽之，處士乃逃。一曰，韓昭侯曰「吹竽者眾，吾無以知其善者。」田嚴對曰「一一聽之，乃知濫也。」名實，已見上。</sub>

### 郭弘農<sub>遊仙</sub>&emsp;&emsp;璞

<sub>臧榮緒晉書曰：璞卒後，贈弘農太守。</sub>

崦山多靈草，海濱饒奇石。<sub>郭璞遊仙詩曰：圓丘有奇草，鍾山出靈液。楚詞曰：吾令羲和弭節兮，望崦嵫而勿迫。*王逸曰：崦嵫，山也。*海濱，即海中三山也。</sub>

偃蹇尋青雲，隱淪駐精魄。<sub>江賦曰：納隱淪之列真，挺異人之精魄。抱朴子曰：人無賢愚，皆知身之有魂魄。魂魄分去則人病，盡去則人死。</sub>

道人讀丹經，方士鍊玉液。<sub>道人，方術之士，已見擬潘黃門述哀詩。神仙傳曰：淮南王好道術之士，於是八公乃往，遂授以丹經。漢書曰：燕齊之方士。傅玄求仙篇曰：玉液涌出華泉。楚詞曰：吮玉液兮止渴。</sub>

朱霞入窗牖，曜靈照空隙。<sub>十洲記曰：朱霞九光。廣雅曰：曜靈，日也。說文曰：隙，壁縫也。</sub>

傲睨摘木芝，凌波采水碧。<sub>江賦曰：冰夷倚浪以傲睨。本草經曰：紫芝一名木芝。洛神賦曰：凌波微步。江賦曰：水碧潛琘。山海經曰：耿山多水碧。*郭璞曰：碧亦玉也。*</sub>

眇然萬里遊，矯掌望煙客。<sub>神仙傳曰：若士謂盧敖曰：吾一舉千里。說文曰：矯，舉也。郭璞遊仙詩曰：駕鴻乘紫煙。</sub>

永得安期術，豈愁濛汜迫。<sub>列仙傳曰：安期先生自言千歲。楚辭曰：出於~~暘~~湯谷[^31.9.18]，次于濛汜。</sub>

### ~~張~~孫廷尉[^31.9.19]<sub>雜述</sub>&emsp;&emsp;綽

太素既已分，吹萬著形兆。<sub>列子曰：太素者，質之始也。莊子：南郭子綦曰「夫吹萬不同而使自已也。」*司馬彪曰：言天氣吹煦，生養萬物，形氣不同。已，止也，使各得其性而止。*潛夫論曰：太素之時，元氣窈冥，未有形兆也。</sub>

寂動苟有源，因謂殤子夭。<sub>言大道之要，動寂無源。今誠以有源，即壽夭異轍，故以殤子為夭也。呂氏春秋曰：一也者，至貴也，莫知其源，莫知其端，莫知其始，莫知其終，而萬物以為宗。*高誘曰：道無匹敵，故曰至貴。*莊子：南郭子綦曰「莫壽乎殤子，而彭祖為夭。」</sub>

道喪涉千載，津梁誰能了？<sub>莊子曰：世喪道矣，道喪世矣，世與道交相喪也。*司馬彪曰：世皆異端，喪道，道不好世，故曰喪耳。*</sub>

思乘扶搖翰，卓然凌風矯。<sub>莊子：齊諧之言曰「鵬之徙於南溟也，水擊三千里，摶扶搖而上者九萬里。」*司馬彪曰：齊諧，人姓名也。摶，團也。扶搖，上行風也，圜飛而上者若扶搖也。*毛詩曰：如飛如翰。*鄭玄曰：如鳥之飛也，翰，其中豪俊也。*廣雅曰：矯，飛也。</sub>

靜觀尺棰義，理足未常少。<sub>莊子曰：一尺之棰，日取其半，萬世不竭。辯者以此與惠施相應，~~於~~終身無窮[^31.9.20]。*司馬彪曰：若其可~~折~~析[^31.9.21]，則常有兩；若其不可~~折~~析，其一常存。故曰萬世不竭。*</sub>

冏冏秋月明，憑軒詠堯老。<sub>蒼頡篇曰：冏，大明也；俱永切。登樓賦曰：憑軒檻以遙望。堯老，堯及老子，玄宗之太師，故莊生稱之。</sub>

浪跡無蚩妍，然後君子道。<sub>浪猶放也。妍蚩猶美惡也。戴逵栖林賦曰：浪跡潁湄，棲景箕岑。文賦序曰：妍蚩，好惡也。</sub>

領略歸一致，南山有綺皓。<sub>王文度贈許詢詩曰：吾生挺奇幹，領略摠玄標。鄭玄禮記注曰：領，理也。廣雅曰：略，要也。周易：子曰「一致而百慮。」漢書曰：園公、綺季、夏黃公、角里先生[^31.9.22]，當秦之世，避而入商雒深山。范曄後漢書：孔融曰「南山四皓，潛光隱曜。」</sub>

交臂久變化，傳火迺薪草。<sub>莊子：仲尼謂顏回曰「吾終身與汝交一臂而失之，可不哀與？」*郭象曰：夫變化不可執而留也，故雖交臂相守，而不能令停。若哀死，則此亦可哀者也。今人未嘗以此為哀，奚獨哀死邪？*莊子：秦失曰「指窮於為薪，火傳也，不知其盡。」*郭象曰：窮，盡也。為薪猶前薪也。前薪以指，指盡前薪之理，故火傳而不滅。心得納養之中，故命續而不絕，明盡生也。*</sub>

亹亹玄思清，胸中去機巧。<sub>許詢農里詩曰：亹亹玄思得，濯濯情累除。莊子曰：子貢南遊於楚，反於晉，過漢陰，見一丈~~夫~~人[^31.9.23]方將為圃畦，鑿隧而入井，抱甕而出灌，搰搰然力用甚多而見功寡。子貢曰「有械於此，一日浸百畦，用力甚寡，而見功多，夫子不欲乎？」為圃者仰而視之曰「柰何？」曰「鑿木為機，後重前輕，挈水若抽，數如泆湯，名曰桔槔。」為圃者忿然作色而笑曰「吾聞之吾師，有機械者必有機事，有機事者必有機心，機心存於胸中，則純白不備；純白不備，則神生不定；神生不定者，道之所不載。」子貢俯而不對也。</sub>

物我俱忘懷，可以狎鷗鳥。<sub>莊子曰：吾喪我。*郭象曰：吾喪我，我自忘矣。我自忘，天下何物足識哉！*又曰：海上有人好鷗鳥者，旦而之海上，從鷗鳥游，鷗鳥至者百數。其父曰「吾聞鷗從汝遊，試取來，吾從玩之。」曰「諾。」明旦之海上，鷗鳥舞而不下。</sub>

### 許徵君<sub>自序</sub>&emsp;&emsp;詢

<sub>晉中興書曰：高陽許詢，宇玄度，寓居會稽，司徒蔡謨辟不起。詢有才藻，善屬文，時人士皆欽愛之[^31.9.24]。</sub>

張子闇內機，單生蔽外像。<sub>張毅、單豹，並已見幽通賦。</sub>

一時排冥筌，泠然空中賞。<sub>筌，捕魚之器。言魚之在筌，猶人之處塵俗；今既排而去之，超在埃塵之外，故泠然涉空，得中而留也。莊子曰：列子御風而行，泠然而善，旬有五日而反。*司馬彪曰：泠然，涼貌也。*郭象莊子注曰：天下莫不自是而相非，故一是一非，兩行無窮；唯涉空得中，曠然無懷，乘之以遊也。</sub>

遣此弱喪情，資神任獨往。<sub>莊子曰：予惡乎知悅生之非惑耶？予惡乎知惡死之非惑耶？非夫弱喪而不知歸者耶？*郭象曰：少失其故居為弱喪者，遂於彼之所在，而不知歸於故鄉。*淮南王莊子略要曰：江海之士，山谷之人，輕天下細萬物而獨往者也。*司馬彪曰：獨往，任自然，不復顧世。*</sub>

採藥白雲隈，聊以肆所養。<sub>隈，曲也。賈逵國語注曰：肆，恣也。</sub>

丹葩耀芳蕤，綠竹蔭閑敞。<sub>廣雅曰：葩，華也。洞簫賦曰：又足樂乎其閑敞。西征賦曰：厭紫極之閑敞。</sub>

苕苕寄意勝，不覺陵虛上。曲櫺激鮮飆，石室有幽響。<sub>櫺，窗間孔也。陸機吳趨行曰：泠泠鮮風過。列仙傳曰：赤松子常止西王母石室中也。</sub>

去矣從所欲，得失非外獎。<sub>陸機招隱詩曰：稅駕從所欲。李蕭遠運命論曰：得與失孰賢？謝靈運擬鄴中詩曰：客心非外獎。小雅曰：獎，勸也。</sub>

至哉操斤客，重明固已朗。<sub>莊子曰：莊子送葬，過惠子之墓，顧謂從者曰「郢人堊漫其鼻端若蠅翼，使匠石運斤成風，聽而斲之，盡堊而鼻不傷。郢人立不失容。宋元君聞之，召匠石曰『嘗試為寡人為之。』匠石曰『臣則嘗能斲之。雖然，臣質死久矣。』自夫子之死，吾無以為質矣！吾無與言也。」</sub>

五難既灑落，超跡絕塵網。<sub>向秀難嵇康養生論曰：養生有五難，名利不減，此一難；喜怒不除，此二難；聲色不去，此三難；滋味不絕，此四難；神慮消散，此五難。</sub>

### 殷東陽<sub>興矚</sub>&emsp;&emsp;仲文

晨遊任所萃，悠悠蘊真趣。<sub>毛萇詩傳曰：萃，集也。方言曰：蘊，積也。莊子曰：道之真以持身。謝靈運登江中孤嶼詩曰：蘊真誰為傳。</sub>

雲天亦遼亮，時與賞心遇。<sub>莊子曰：黃帝得之，以登雲天。謝靈運田南樹園詩曰：賞心不可忘。</sub>

青松挺秀萼，惠色出喬樹。<sub>廣雅曰：秀，美也。鄭玄詩箋曰：承花者曰鄂。鄂與萼同。</sub>

極眺清波深，緬映石壁素。<sub>韋昭國語注曰：緬，邈也。</sub>

瑩情無餘滓，拂衣釋塵務。<sub>廣雅曰：瑩，磨也。說文曰：滓，澱也。謂鄙穢。左氏傳曰：叔向拂衣從之。</sub>

求仁既自我，玄風豈外慕？<sub>論語曰：求仁而得仁，又何怨乎？漢書：灌嬰曰「侯自我得之。」玄風，謂道也。李充玄宗賦曰：慕玄風之遐裔，余皇祖曰伯陽。謝靈運憶山中詩曰：得性非外求。</sub>

直置忘所宰，蕭散得遺慮。<sub>淮南子曰：成化象而弗宰。*高誘曰：宰，主也。*謝靈運越嶺溪行詩曰：觀此遺物慮，一悟得所遣。</sub>

### 謝僕射<sub>遊覽</sub>&emsp;&emsp;混

信矣勞物化，憂襟未能整。<sub>左氏傳：商臣曰「信矣。」莊子曰：天不產而萬物化。又曰：既化而生，又化而死也。</sub>

薄言遵郊衢，摠轡出臺省。<sub>毛詩曰：薄言旋歸。家語：子曰「善御者，正身摠轡也。」</sub>

淒淒節序高，寥寥心悟永。<sub>毛詩曰：秋日淒淒。楚詞曰：天高而氣清。莊子曰：寥已吾志。*郭象曰：寥然，空虛也。*聲類曰：悟，心解也。</sub>

時菊耀巖阿，雲霞冠秋嶺。<sub>潘安仁河陽詩曰：時菊耀秋華。</sub>

眷然惜良辰，徘徊踐落景。<sub>孔叢子：歌曰「眷然顧之。」東征賦曰：撰良辰而將行。</sub>

卷舒雖萬緒，動復歸有靜。<sub>淮南子曰：至道無為，盈縮卷舒，與時變化。莊子曰：虛則靜，靜則動者，得矣。老子曰：夫物云云，復歸其根；歸根曰靜，是謂復命。*王弼曰：凡有起於虛，動起於靜；故萬物~~離~~雖並動作[^31.9.25]，卒復歸於虛靜。各反其始，歸根則靜也。*</sub>

曾是迫桑榆，歲暮從所秉。<sub>毛詩曰：曾是在位。桑榆，日所沒，以喻人年老，已見上文。韓詩曰：歲聿其暮。*薛君曰：言年歲已晚也。*所秉，謂心所執也。毛詩曰：君子秉心。*鄭玄曰：秉，執也。*</sub>

舟壑不可攀，忘懷寄匠郢。<sub>莊子曰：夫藏舟於壑，藏山於澤，謂之固矣。然而夜半有力者負之而走，昧者不知。*司馬彪曰：舟，水物。山，陸居者也。藏之壑澤，非人意所求，謂之固，有力者或能取之。*郢人，已見上文。</sub>

### 陶徵君<sub>田居</sub>&emsp;&emsp;潛

種苗在東皋，苗生滿阡陌。<sub>歸去來曰：登東皋以舒嘯。風俗通曰：南北曰阡，東西曰陌。</sub>

雖有荷鋤倦，濁酒聊自適。<sub>陶潛詩曰：晨興理荒穢，帶月荷鋤歸。又曰：雖欲揮手歸，濁酒聊自持。莊子曰：智不知論極妙之言，而自適一時之利者，非埳井之蛙與？又郭象注曰：自適其志者也。</sub>

日暮巾柴車，路闇光已夕。<sub>歸去來曰：或巾柴車。鄭玄周禮注曰：巾猶衣也。</sub>

歸人望煙火，稚子候檐隙。<sub>歸去來曰：稚子候門。</sub>

問君亦何為？百年會有役。<sub>莊子：盜跖曰「人上壽百歲。」陶潛夜行塗口詩曰：懷役不遑寐。</sub>

但願桑麻成，蠶月得紡績。<sub>陶潛詩曰：相見無雜言，但道桑麻長。毛詩曰：蠶月條桑。家語曰：公父文伯之母，紡績不懈。</sub>

素心正如此，開逕望三益。<sub>方言曰：素，本也。謝靈運田南詩曰：唯開蔣生逕，永懷求羊蹤。論語曰：益者三友，友直，友諒，友多聞，益矣。</sub>

### 謝臨川<sub>遊山</sub>&emsp;&emsp;靈運

江海經邅迴，山嶠備盈缺。<sub>楚辭曰：入溆浦兮途邅迴。爾雅曰：山銳而高曰嶠。謝靈運登廬山詩曰：山行非前期，彌遠不能輟；但欲淹昏旦，遂復經盈缺。春秋元命包曰：月盈而缺者詘鄉尊。*宋均曰：詘，還也。尊，君也。*</sub>

靈境信淹留，賞心非徒設。<sub>賞心，已見上文。</sub>

平明登雲峰，杳與廬霍絕。<sub>楚詞曰：平明發兮蒼梧。謝靈運詶惠連詩曰：滅跡入雲峰。又初發石首城詩曰：息必廬霍期。</sub>

碧鄣長周流[^31.9.26]，金潭恆澄澈。<sub>碧鄣，出碧之鄣，即玉山也，已見上文。思玄賦曰：歷眾山以周流。上林賦曰：步櫩周流。臨海記曰：白石山下有金潭，金光煥然也。</sub>

桐林帶晨霞，石壁映初晰。<sub>說文曰：昭晰，明也；之逝切，今協韻以為之舌切。</sub>

乳竇既滴瀝，丹井復寥泬。<sub>謝靈運山居賦曰：訪銅乳於洞穴，訊丹砂於經泉。鮑昭過銅山詩曰：乳竇夜涓滴。說文曰：滴瀝，水下滴瀝也。抱朴子曰：武陵舞陽有丹砂井。王逸楚詞注曰：泬寥，曠蕩空虛，靜也。</sub>

嵒崿轉奇秀，岑崟還相蔽。<sub>說文曰：嵒，山巖也；五咸切。文字集略曰：崿，崖也。郭璞方言注曰：岑崟，峻貌。</sub>

赤玉隱瑤溪，雲錦被沙汭。<sub>子虛賦曰：石則赤玉玫㻁[^31.9.27]。思玄賦曰：瞰瑤溪之赤岸。海賦曰：雲錦散文於沙汭之際。</sub>

夜聞猩猩啼，朝見鼯鼠逝。<sub>蜀都賦曰：猩猩夜啼。郭璞爾雅注曰：鼯鼠，狀如小狐，亦謂之飛生，聲如人呼。</sub>

南中氣候暖，朱華凌白雪。<sub>謝靈運入華子崗詩曰：南州實炎德，桂樹凌寒山。王逸楚詞注曰：南方冬溫，草木常華。</sub>

幸遊建德鄉，觀奇經禹穴。<sub>莊子：市南宜僚謂魯侯曰「南越有邑焉，名為建德之國。其民愚朴，少私寡欲，其生可樂，其死可葬。吾願君去國捐俗，與道相輔而行。」漢書曰：司馬遷南遊江淮，上會稽，探禹穴也。</sub>

身名竟誰辯？圖史終磨滅。<sub>謝靈運入華子崗詩曰：莫辯百世後。又曰：圖諜復磨滅。</sub>

且汎桂水潮，映月遊海澨。<sub>楚詞曰：桂水兮潺湲。謝靈運入華子崗詩曰：乘月弄潺湲。</sub>

攝生貴處順，將為智者說。<sub>謝靈運還湖中詩曰：寄言攝生客。又登石門詩曰：處順故安排。又石門詩曰：匪為眾人說，~~莫~~冀與智者論[^31.9.28]。</sub>

### 顏特進<sub>侍宴</sub>&emsp;&emsp;延之

太微凝帝宇，瑤光正神縣。<sub>淮南子曰：太微者，天一之廷。孔安國尙書傳曰：凝，成也。魏都賦曰：耽耽帝宇。周禮曰：匠人建國，晝參諸日中之景，夜考之極星，以正朝夕。*鄭玄曰：極星，謂北斗也。*廣雅曰：北斗第七星為瑤光。地理書曰：崑崙東南，地方五千里，名神州。史記：鄒衍曰「中國名赤縣神州，赤縣神州內自有九州，禹之所敘九州是也，不得為州數。中國外若赤縣神州者九，所謂九州也。」</sub>

揆日粲書史，相都麗聞見。<sub>毛詩曰：揆之以日，作為楚室。尙書序曰：成王在豐，欲宅洛邑，使召公先相宅。*孔安國曰：欲以為都也。*</sub>

列漢構仙宮，開天制寶殿。<sub>毛萇詩傳曰：漢，天河。</sub>

桂棟留夏飆，蘭橑停冬霰。<sub>楚詞曰：桂棟兮蘭橑。</sub>

青林結冥濛，丹巘被蔥蒨。<sub>吳都賦曰：迥眺冥濛。毛萇詩傳曰：巘，小山別於大山也。</sub>

山雲備卿藹，池卉具靈變。<sub>尙書大傳曰：百工相和而歌卿雲。*鄭玄曰：卿當為慶。*魏文帝東閣詩曰：高山吐慶雲。西京賦曰：濯靈芝之朱柯。陳思王靈芝篇曰：靈芝生玉池。</sub>

重陽集清~~氣~~氛[^31.9.29]，下輦降玄宴。<sub>楚詞曰：集重陽入帝宮兮，造旬始而觀清都。西京賦曰：恣意所幸，下輦成宴。尙書曰：玄德升聞。玄猶聖也。</sub>

騖望分寰隧，矖目盡都甸。<sub>寰猶畿也。穀梁傳曰：寰內諸侯。周禮有六鄉六隧。倉頡篇曰：矖，曠視之貌也。</sub>

氣生川岳陰，煙滅淮海見。中坐溢朱組，步櫩簉瓊弁。<sub>魯靈光殿賦曰：中坐乘景。禮記曰：侯伯佩玄玉而朱組綬。上林賦曰：步櫩周流，長途中宿。說文曰：簉，雜字如此。左氏傳曰：楚子玉為瓊弁玉纓，未之服也。</sub>

禮登佇睿情，樂闋延皇眄。<sub>爾雅曰：登，成也。又曰：佇，久也，謂久留也。禮記曰：有司告以樂闋。*鄭玄曰：闋，終也。延，引也。*</sub>

測恩躋~~踰~~愉逸[^31.9.30]，沿牒懵浮賤。<sub>爾雅曰：測，深也。愉逸，耽樂縱逸也。漢書：長安令楊興說將軍史高曰「匡衡無階朝廷，隨牒在遠方。」說文曰：懵，不明也。浮賤，浮名微賤也。禮記曰：恥名浮於行也。</sub>

~~榮重餽~~承榮重兼金[^31.9.31]，巡華過盈瑱。<sub>孟子曰：齊王餽兼金一百而不受。盈瑱，盈尺之玉也。說文曰：田父得寶玉至尺。魏都賦曰：尺璧有盈。淮南子曰：崑山之玉。瑱，天見切。</sub>

敢飾輿人詠，方慚綠水薦。<sub>左氏傳曰：晉侯聽輿人之誦曰「原田每每，舍其舊而新是謀。」淮南子曰：手會淥水。已見上文。</sub>

### 謝法曹<sub>贈別</sub>&emsp;&emsp;惠連

昨發赤亭渚，今宿浦陽汭。<sub>謝靈運富春渚詩曰：赤亭無淹薄。謝惠連獻康樂詩曰[^31.9.32]：昨發浦陽汭，今宿浙江湄。</sub>

方作雲峰異，豈伊千里別。<sub>雲峰，已見上文。</sub>

芳塵未歇席，涔淚猶在袂。<sub>庾闡楊都賦曰：結芳塵於綺席。楚詞曰：泣沾襟而濡袂。</sub>

停艫望極浦，弭棹阻風雪。<sub>說文曰：艫，船頭也。楚詞曰：望涔陽兮極浦。謝惠連獻康樂詩曰：停楫阻風波。毛萇詩傳曰：弭，止也。</sub>

風雪既經時，夜永起懷思。汎濫北湖遊，~~岧~~苕亭南樓期[^31.9.33]。<sub>謝靈運詩序曰：於南山往北山，經湖中。又序曰：南樓中望所遲客。</sub>

點翰詠新賞，開袠瑩所疑。<sub>謝靈運答惠連詩曰：陵澗尋我室，散帙問所知。</sub>

擿芳愛氣馥，拾橤憐色滋。色滋畏沃若，人事亦銷鑠。<sub>毛詩曰：桑之未落，其葉沃若。楚辭曰：質銷鑠以汋約。賈逵國語注曰：鑠，銷也。</sub>

子襟怨勿往，谷風誚輕薄。<sub>毛詩曰：青青子襟，悠悠我心，縱我不往，子寧不嗣音？又~~詩~~序曰[^31.9.34]：谷風，刺幽王也。天下俗薄，朋友道絕焉。</sub>

共秉延州信，無慚仲路諾。<sub>延州信，謂挂劍也，已見謝靈運廬陵墓下詩。論語：子曰「子路無宿諾。」</sub>

靈芝望三秀，孤筠情所託。<sub>楚詞曰：采三秀於山間。*王逸云：秀，謂芝草也。*竹箭之有筠，已見上注。韋昭漢書注曰：竹皮，筠也；于貧切。</sub>

所託已慇懃，祗足攪懷人。<sub>謝靈運詩曰：猶復惠來章，祗足攪余思。毛詩曰：嗟我懷人。</sub>

今行嶀嵊外，銜思至海濱。<sub>孔曄會稽記曰：始寧縣西南有嶀山，剡縣有嵊山。陸機赴洛道中詩曰：朝徂銜思往。尙書曰：海濱廣斥。嶀，他乎切。嵊，食證切。</sub>

覿子杳未僝，款睇在何辰？<sub>孔安國尙書傳曰[^31.9.35]：僝，見也；士簡切。字林曰：款，誠也，意有所欲也。廣雅曰：睇，見也。</sub>

雜珮雖可贈，疏華竟無陳。<sub>毛詩曰：知子之來之，雜珮以贈之。疏華，瑤華也，已見謝靈運越嶺溪行及南樓望所遲客詩。</sub>

無陳心悁勞，旅人豈遊遨？<sub>毛詩曰：中心悁悁。</sub>

幸及風雪霽，青春滿江皋。<sub>說文曰：霽，雨止也。楚詞曰：青春爰謝。又曰：馳騖乎江皋。</sub>

解纜候前侶，還望方鬱陶。<sub>謝靈運相送方山詩曰：解纜及流潮。又詶~~謝~~惠連詩曰[^31.9.36]：幽居復鬱陶。</sub>

煙景若離遠，末響寄瓊瑤。<sub>瓊瑤，謂玉音也。</sub>

### 王徵君<sub>養疾</sub>&emsp;&emsp;微

窈藹瀟湘空，翠磵澹無滋。<sub>窈藹，深遠之貌。杜育蕣賦曰：懷豐穰之滋潤。</sub>

寂歷百草晦，欻吸鵾雞悲。<sub>寂歷，彫疏貌。說文曰：晦，盡也，謂彫盡也。一曰：毛萇詩傳曰：晦，昧也。凡草木華實榮茂謂之明，枝葉彫傷謂之晦，欻吸，疾貌。楚詞曰：鵾雞嘲哳而悲鳴。</sub>

清陰往來遠，月華散前墀。<sub>前墀，已見上文。</sub>

~~鍊~~練藥矚虛幌[^31.9.37]，汎瑟臥遙帷。<sub>說文曰：鍊，化金也；鍊與練古字通。~~又~~文字集略曰[^31.9.38]：幌，以帛~~萌~~明窗也[^31.9.39]。文賦曰：同朱絃之清汎。朱絃，瑟絃也。</sub>

水碧驗未黷，金膏靈詎緇。<sub>水碧，已見上文。蒼頡篇曰：黷，垢黷也。穆天子傳：河伯曰「示汝黃金之膏。」毛萇詩傳曰：緇，黑色也。</sub>

北渚有帝子，蕩瀁不可期。<sub>楚詞曰：帝子降兮北渚，目眇眇兮愁予。阮籍詠懷詩曰：蕩瀁焉可能。</sub>

悵然山中暮，懷痾屬此詩。<sub>淮南子曰：悵然若有所亡。楚辭曰：幽獨處乎山中。又曰：抒中情而屬詩。</sub>

### 袁太尉<sub>從駕</sub>&emsp;&emsp;淑

宮廟禮哀敬，枌邑道嚴玄。<sub>顏延年拜陵廟詩曰：哀敬隆祖廟。枌，枌榆社也。漢書曰：高祖禱豐枌榆社。說文曰：玄，幽遠也，謂神道幽遠也。</sub>

恭絜由明祀，肅駕在祈年。<sub>毛詩曰：敬恭明~~祀~~神[^31.9.40]。又曰：祈年孔夙。</sub>

詔徒登季月，戒鳳藻行川。<sub>孔安國尙書傳曰：登，升也。羽獵賦曰：玄冬季月。鳳皇，車名。甘泉賦曰：乃登鳳皇兮翳華芝。行川，所行之川也。行猶道也。</sub>

雲旆象漢徙，宸網擬星懸。<sub>高唐賦曰：建雲旆。宸網，天畢也。西京賦曰：天畢前驅。*薛綜曰：畢，網也，象畢星。*魯靈光殿賦曰：浮柱岧嵽以星懸。</sub>

朱櫂麗寒渚，金鍐映秋山。<sub>朱櫂，以朱漆飾櫂也。蔡邕獨斷曰：金鍐者，馬冠也，高廣各五寸。</sub>

羽衛藹流景，綵吹震沈淵。<sub>羽衛，負羽侍衛也。綵，發吹也。淮南子曰：浮吹以虞。沈川，鱗介也。</sub>

辯詩測京國，履籍鑑都壥。<sub>禮記曰：天子五年一巡狩，命太師陳詩以觀民風。孫卿子曰：履天子之籍，聽天下之斷。</sub>

~~甿~~萌謠響玉律[^31.9.41]，邑頌被丹絃。<sub>沈約宋書曰：調樂金石，有一定之聲。故造鍾磬者，先律調之，然後施之於箱懸。司馬彪續漢書曰：候氣之法，殿中候用玉律十二，唯二至乃候靈臺，用竹律六十。顏延年曲水詩序曰：途歌邑頌。尙書大傳曰：大琴朱絃。蔡邕琴賦曰：丹絃既張，八音既平。</sub>

文軫薄桂海，聲教燭冰天。<sub>禮記曰：書同文，車同軌。尙書曰：外薄四海。*孔安國曰：薄，迫也，言至海也。*南海有桂，故云桂海。上林賦曰：經乎桂林之中，過乎泱漭之野。尙書曰：朔南暨聲教。蒼頡篇曰：燭，照也。淮南子曰：八紘，北方曰積冰。*高誘曰：北方寒冰所積，因以為名積冰也。*</sub>

和惠頒上笏，恩渥浹下筵。<sub>禮記曰：笏，諸侯以象。顏延年觀北湖田~~牧~~收詩曰[^31.9.42]：溫渥浹輿隸，和惠屬後筵。</sub>

幸侍觀洛後，豈慕巡河前？<sub>尙書中候曰：天乙在亳，東觀乎雒，黃魚雙躍，出躋于壇，化為黑玉。孝經鉤命決曰：舜即位，巡省中河，錄圖授文。</sub>

服義方無沫，展歌殊未宣。<sub>服義，已見上文。沫，亡貝切。廣雅曰：沫，已也。楚詞曰：展詩兮會舞。*王逸曰：展，舒也。*言舒展詩曲，作為雅樂者也。</sub>

### 謝光祿<sub>郊遊</sub>&emsp;&emsp;莊

肅舲出郊際，徙~~樂~~藥逗江陰[^31.9.43]。<sub>楚詞曰：乘舲船余上沅兮，齊吳榜以擊汰。*王逸曰：舲，船窗牖也。*徙~~樂~~藥，行樂也。說文曰：逗，止也。</sub>

翠山方藹藹，青浦正沈沈。<sub>廣雅曰：藹藹，盛貌[^31.9.44]。上林賦曰：沈沈隱隱。</sub>

涼葉照沙嶼，秋榮冒水潯。<sub>劉淵林吳都賦注曰：嶼，海中洲，上有山石也。說文曰：潯，傍深也。</sub>

風散松架險，雲鬱石道深。<sub>松枝可以為架，故因謂之架焉。</sub>

靜默鏡綿野，四睇亂曾岑。<sub>莊子曰：靜默可以補病。穀梁傳曰：綿地千里。</sub>

氣清知鴈引，露華識猿音。雲裝信解黻，煙駕可辭金。<sub>雲裝，雲衣也。蒼頡篇曰：紱，綬也。黻與紱通。煙駕，煙車也。金，金印也。</sub>

始整丹泉術，終覿紫芳心。<sub>抱朴子曰：黃帝南到員隴，采若乾之華，飲丹巒之泉。外國圖曰：員丘有赤泉，飲之不老。紫芳，紫芝也。鄒潤甫遊仙詩曰：紫芝列紅敷，丹泉激陽瀆。</sub>

行光自容裔，無使弱思侵。<sub>楚辭曰：雲旗兮電騖，儵忽兮容裔。</sub>

### 鮑參軍<sub>戎行</sub>&emsp;&emsp;昭

豪士枉尺璧，宵人重恩光。<sub>呂氏春秋：傳曰「文王飾其辭令幣帛，以禮豪士。」以璧禮賢，已見上文。淮南子曰：聖人不貴尺璧。春秋孔演圖曰：宵人之世多飢寒。*宋均曰：宵猶小也。*鄭玄毛詩箋曰：為龍為光。言天子恩澤光曜被及者也。</sub>

殉義非為利，執羈輕去鄉。<sub>莊子曰：彼所殉仁義，則俗謂之君子。又曰：小人則以身殉利，士則以身殉名。禮記曰：執羈靮而從。靮音的。去鄉，已見上文。</sub>

孟冬郊祀月，殺氣起嚴霜。<sub>禮記曰：孟冬之月，天子迎冬於北郊。又曰：仲秋之月，殺氣浸盛，陽氣日衰。楚詞曰：冬又申之以嚴霜。</sub>

戎馬粟不煖，軍士冰為漿。<sub>陸機苦寒行曰：渴飲堅冰漿。</sub>

晨上成皋阪，磧礫皆羊腸。<sub>薛綜東京賦注曰：旋門阪在成皋。上林賦曰：下磧礫之坻。高誘呂氏春秋注曰：羊腸，其山盤紆似羊腸。</sub>

寒陰籠白日，太谷晦蒼蒼。<sub>夏侯湛歎秋賦曰：陰籠景而下翳。曹植贈白馬王詩曰：太谷何寥廓，山樹鬱蒼蒼。爾雅曰：霧謂之晦。*郭璞曰：~~蒼蒼，~~[^31.9.45]昏冥也。*</sub>

息徒稅征駕，倚劍臨八荒。<sub>嵇康贈秀才詩曰：息徒蘭圃。法言曰：仲尼之駕稅矣。宋玉大言賦曰：方地為輿，員天為蓋，長劍耿介，倚天之外。甘泉賦曰：八荒協兮萬國諧。</sub>

鷦敕不能飛，玄武伏川梁。<sub>樂緯曰：鷦敕狀似鳳皇，身禮，戴信，嬰仁，膺智，負義。*宋均曰：身禮，質赤色。*思玄賦曰：玄武縮於彀中兮，騰蛇蜿而自糾。</sub>

鎩翮由時至，感物聊自傷。<sub>淮南子曰：飛鳥鎩羽。*許慎曰：鎩，殘羽也。*古詩曰：感物懷所思。</sub>

豎儒守一經，未足識行藏。<sub>漢書：高祖曰「豎儒幾敗乃公事。」*韋昭曰：豎猶小也。*論衡曰：能說一經為儒生。論語：子謂顏淵曰「用之則行，捨之則藏，唯我與爾有是夫。」</sub>

### 休上人<sub>~~別~~怨別[^31.9.46]</sub>

<sub>沈約宋書曰：沙門惠休，善屬文，徐湛之與之甚厚，世祖命使還俗。本姓湯，位至楊州從事也。</sub>

西北秋風至，楚客心悠哉。日暮碧雲合，佳人殊未來。<sub>魏文帝秋胡行曰：朝與佳人期，日夕殊不來。</sub>

露采方汎豔，月華始徘徊。<sub>曹子建七哀詩曰：明月照高樓，流光正徘徊。</sub>

寶書為君掩，瑤琴詎能開？<sub>道學傳曰：夏禹撰真靈之玄要，集天官之寶書。書以南和丹繒，封以金英之函，檢以玄都之印。瑤琴，已見上文。</sub>

相思巫山渚，悵望~~陽~~雲陽臺[^31.9.47]。<sub>高唐賦曰：妾在巫山之陽。蔡邕詩序曰：暮宿河南悵望。子虛賦曰：楚王乃登雲陽之臺。</sub>

膏鑪絕沈燎，綺席生浮埃。<sub>鑪，熏鑪也。取其芬香，故加之膏；煙而無燄，故謂之沈。西京雜記：鄒陽酒賦曰「綃綺為席，犀璩為鎮。」</sub>

桂水日千里，因之平生懷。<sub>言因桂水以通情也。桂水，已見上文。李陵詩曰：浮雲日千里。洛神賦曰：託微波而通辭。鍾會懷士賦曰：記遠念於興波。</sub>

[^31.9.1]: 考異：注「雜體詩序曰」：袁本、茶陵本有「并序」二字在前「雜體詩三十首」下，無此五字，其以下全載序作正文，乃五臣從文通集取之添入耳。袁本有校語云「善序與此同，仍簡略，更不錄」，可為顯證。茶陵本不著校語，大誤。尤所見得善注之真，最是。

[^31.9.2]: 考異：注「虞義送別詩曰」：陳云「義」當作「羲」，是也。各本皆誤。

[^31.9.3]: 考異：注「淵魚鱗魚也」：袁本、茶陵本「鱗」作「鱏」，是也。

[^31.9.4]: 考異：注「人心罔結」：袁本、茶陵本「罔」作「同」。案：皆非也，當作「固」。

[^31.9.5]: 考異：注「君之澤未流」：茶陵本「未」作「不下」二字，是也。袁本亦誤「未」。

[^31.9.6]: 考異：去鄉三十載：袁本、茶陵本「三」作「二」，有校語云善作「三」。案：各本所見非也。考仲宣以初平西遷後之荊州，至建安十三年劉琮以荊州降，垂二十年，故云爾。至注所引「去鄉三十載」，但取語意相同為證，不限「二」「三」互異也。或因此改正文作「三」，遂與仲宣去鄉年數弗符，非善如此，其五臣無說，反存詩舊，今借以正之。

[^31.9.7]: 考異：注「蜩與鷽鳩笑之」：茶陵本「鷽」作「鸒」，下同。袁本作「鷽」，與此同。案：作「鸒」者是也。莊子有兩本，一作「鷽」，音於角反；一作「鸒」，音預，俱見釋文。此引作「鸒」之本為注，不知者以「鷽」改之。又案：下注引詠懷詩「鸒斯飛桑榆，海鳥運天池」云云，是嗣宗讀莊子從「鸒」，文通擬之亦然，無疑矣。

[^31.9.8]: 考異：潘黃門悼亡：袁本、茶陵本「悼亡」作「述哀」。案：二本是也。後擬郭璞遊仙注云「已見擬潘黃門述哀詩」，可證。此蓋尤誤改。

[^31.9.9]: 考異：注「楚詩曰青春爰謝」：何校「詩」改「詞」，陳同，是也。「爰」當作「受」。各本皆偽。

[^31.9.10]: 考異：馳馬遵淮泗：袁本「馳」作「驅」，云善作「馳」。茶陵本云五臣作「驅」。案：各本所見皆非也。善引「驅馬悠悠」為注，「馳」但傳寫誤。

[^31.9.11]: 考異：注「實河海源也」：袁本、茶陵本「河」作「唯」。何校「唯」改「河」，去「海」字。案：此尤改「海」為「河」，而誤當「唯」字處耳。「唯」「河」當兩有。

[^31.9.12]: 考異：注「曹子建求通親表曰」：袁本、茶陵本「通」作「親」。案：此尤添「通」字而誤改去上「親」字耳。當兩有，作「求通親親」。

[^31.9.13]: 考異：注「陽九日」：案：「九」下當有「厄」字，「日」當作「曰」。各本皆脫誤。

[^31.9.14]: 考異：注「易傳所謂陽九日厄會也」：袁本、茶陵本「日」作「之」，是也。「會」上當有「百六之」三字，所引即孟康注。各本皆脫。

[^31.9.15]: 考異：時或苟有會：袁本、茶陵本「或」作「哉」，是也。

[^31.9.16]: 考異：注「馮衍顯志序曰」：案：「志」下當有「賦」字。各本皆脫。

[^31.9.17]: 考異：注「如鼓琴瑟」：茶陵本「琴瑟」作「瑟琴」，是也。袁本亦誤順正文。案：善注例不拘語倒，已詳前。

[^31.9.18]: 考異：注「出於暘谷」：案：「暘」當作「湯」。各本皆偽。餘屢引可證。

[^31.9.19]: 考異：張廷尉：案：「張」當作「孫」。茶陵本有校語云「張」五臣作「孫」。袁本亦作「張」，無校語。考此三十首，善於其人之不見選中者，必為之注。如許徵君、休上人是也。其劉琨、郭璞稱贈官，亦必為之注。善例精密乃爾，倘果別有張廷尉綽，不當反不注，可見善自作「孫」，因遊天台山賦下注其「尋轉廷尉卿」訖，故不須注也。袁本所用正文，係五臣，「而」字作「張」，疑五臣乃誤為「張」。茶陵本校語恐倒錯。何校云五臣作「孫」，是，陳同，誤認茶陵校語為善真作「張」、五臣真作「孫」，雖知江題之作「孫」，而未得善理也。

[^31.9.20]: 考異：注「於身無窮」：陳云「於」，「終」誤，是也。各本皆偽。所引天下篇文。

[^31.9.21]: 考異：注「若其可折」：案：「折」當作「析」，下同。各本皆偽。

[^31.9.22]: 考異：注「角里先生」：袁本「角」作「甪」。案：「角」是，「甪」非也。廣韻「一屋」云：角里先生，漢書四皓，又音「覺」可見。宋時尚別無「甪」字。袁本係後改耳。茶陵本不誤，而與此同，前入華子崗詩注「載山居圖」作「祿」，史記索隱引孔安國祕記亦作「祿」，「祿」、「角」古字通。今漢書索隱以及法言等每為人改成「甪」，而王震澤刻史記未偽，隸釋「四皓神祚机」字影宋本作「角」，極其明畫，近亦改「甪」，恐讀者習見誤本，附訂之如此。

[^31.9.23]: 考異：注「見一丈夫」：何校「夫」改「人」，是也。各本皆偽。所引天地篇文。

[^31.9.24]: 考異：注「時人皆欽愛之」：袁本、茶陵本「人」下有「士」字，是也。

[^31.9.25]: 考異：注「動於靜故萬物離並動作」：何校「於」上添「起」字，「離」改「雖」，陳同，是也。各本皆脫誤。

[^31.9.26]: 考異：碧鄣長周流：茶陵本「鄣」作「障」。袁本云善作「障」。案：此所見不同。靈運晚出西射堂詩作「鄣」。注引上正「鄣」。丘希範旦發漁浦潭詩作「障」，注同。此擬謝似宜為「鄣」也。五臣改作「嶂」，蓋不知「鄣」、「障」皆與爾雅釋山之「章」通用。

[^31.9.27]: 考異：注「子虛賦曰石則赤玉玫㻁」：袁本、茶陵本作「上林賦曰赤玉玫㻁也」。案：此尤延之檢本篇而改，其實善誤記，亦每有之。

[^31.9.28]: 考異：注「莫與智者論」：案：「莫」當作「冀」。各本皆誤。

[^31.9.29]: 考異：重陽集清氣：袁本、茶陵本「氣」作「氛」，云善作「氣」。案：詳下云「氣生川岳陰」文必相避，蓋善自作「氛」，與五臣非有異，但傳寫偽「氣」。各本所見皆非。

[^31.9.30]: 考異：測恩躋踰逸：袁本「踰」作「愉」，云善作「踰」。茶陵本云五臣作「愉」。案：善以「耽樂」注之，是自作「愉」，非與五臣有異，但傳寫偽「踰」。各本所見皆非。陳云「踰」，「愉」誤，得之。

[^31.9.31]: 考異：榮重餽兼金：茶陵本云五臣作「承榮重兼金」。袁本云善作「榮重餽兼金」。案：各本所見皆非也。「承榮」與「巡華」儷，「兼金」與「盈瑱」儷，「重」、「過」同意。善不容與五臣有異作「榮重餽兼金」，金非句例，必傳寫誤也。

[^31.9.32]: 考異：注「獻康樂詩曰」：案：「獻」上當有「謝惠連」三字。各本皆脫。

[^31.9.33]: 考異：岧亭南樓期：案：「岧」當作「苕」。苕亭，即西京賦所謂「狀亭亭以苕苕」，彼注云「高貌也」。蓋單言之則曰「苕亭」，重言之則曰「苕苕亭亭」，字義全同，不煩更注。又「苕苕」屢見，俱不作「岧」，但傳寫形近偽耳。袁本、茶陵本皆作「苕」，云善作「岧」，五臣於重言者多改為「迢迢」，而此以單言不改，正與善同。各本所見皆非。

[^31.9.34]: 考異：注「又詩序曰」：袁本、茶陵本無「詩」字，是也。

[^31.9.35]: 考異：注「孔安國尙書曰」：案：「書」下當有「傳」字。各本皆脫。

[^31.9.36]: 考異：注「又詶謝惠連詩曰」：袁本、茶陵本無「謝」字，是也。

[^31.9.37]: 考異：鍊藥矚虛幌：案：「鍊」當作「練」，注云「鍊與練古字通」，謂詩之「練」與所引說文金部之「鍊」通也。若正文先已作「鍊」，無煩此注矣。必五臣改為「鍊」，各本所見亂之，而失著校語。凡五臣每以注改正文也。又四子講德論「精練藏於鑛朴」，五臣作「鍊」，正與此同。

[^31.9.38]: 考異：注「又集略曰」：案：「又」當作「文字」二字。各本皆誤。隋志云文字集略六卷，梁文貞處士阮孝緒撰。七命注亦引此，正作「文」字，可證。

[^31.9.39]: 考異：注「以帛萌窗也」：陳云「萌」，「明」誤，是也。各本皆誤。案：七命注引作「明」，可證。

[^31.9.40]: 考異：注「敬恭明祀」：案：「祀」當作「神」。各本皆誤。

[^31.9.41]: 考異：甿謠響玉律：案：「甿」當作「萌」。茶陵本作「萌」，云五臣作「甿」，袁本云善作「萌」。尤本以五臣亂善，失之。說已見前長楊賦「遐萌」下，可互證也。

[^31.9.42]: 考異：注「觀北湖田牧詩曰」：何校「牧」改「收」，陳同，是也。各本皆偽。

[^31.9.43]: 考異：徙樂逗江陰：茶陵本云「樂」五臣作「藥」。袁本作「藥」，云善作「樂」。案：各本所見皆非也。下有「丹泉術」「紫芳心」之云，此言「藥」無疑。袁本載五臣翰注云「徙藥，行藥也」，又載善注「徙藥，行樂也」。茶陵但載善「徙樂，行樂也」，五臣刪此一句，當是。正文善自作「藥」，與五臣不異，其五臣之注為全襲善語，傳寫誤善正文及注作「樂」，據之作校語者不辨，尤亦同其誤也。鮑明遠有行藥至城東橋詩，在二十二卷。

[^31.9.44]: 考異：注「廣雅曰藹藹盛貌」：袁本、茶陵本無此七字。

[^31.9.45]: 考異：注「郭璞曰蒼蒼」：案：「蒼蒼」二字不當有。各本皆衍。

[^31.9.46]: 考異：休上人別怨：袁本、茶陵本「別怨」作「怨別」，是也。

[^31.9.47]: 考異：悵望陽雲臺：陳云「陽雲」二字當乙。今案：陳所說非也。注引「楚王乃登雲陽之臺」，善例既不拘語倒，難以據改。又子虛賦茶陵本作「雲陽」，有校語云五臣作「陽雲」。袁本作「陽雲」，無校語。考史記、漢書皆作「陽雲」，恐茶陵及尤所見未必非，傳寫誤，此注亦然，其不當輒改決然矣。

文選卷第三十一

賜進士出身通奉大夫江南蘇松常鎮太等處承宣布政使司布政使胡克家重校刊
