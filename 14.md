# 文選卷第十四

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

鳥獸下

## 赭白馬賦

并序<sub>劉芳毛詩義證曰：彤白雜毛曰駮。彤，赤也，即赭白也。</sub>

> 顏延年<sub>沈約宋書曰：顏延之，字延年，琅邪人也。好讀書，無所不覽，文章之美，冠絕當時。吳國內史劉柳以為行軍參軍，後為祕書監，太常，卒[^14.1.1]。</sub>

驥不稱力，馬以龍名，<sub>論語曰：驥不稱其力，稱其德。周禮曰：凡馬八尺已上為龍。</sub>

豈不以國尚威容，軍![&#x298B0;](images/298B0.svg)<sub>~~音~~伏~~馬名~~。</sub>趫迅而已，<sub>傅玄乘輿馬賦曰：用之軍國，則文武之功顯。又曰：文榮其德，武耀其威。庾中丞昭君辭曰：聯雪隱天山，崩風盪河澳，朔障裂寒笳，冰原嘶代![&#x298B0;](images/298B0.svg)，以韻言之，音伏，蓋馬名也[^14.1.2]。顏庾同時，未詳所見。毛詩曰：四牡有蹻。*毛萇曰：蹻，壯貌。*趫與蹻同；並綺嬌切。</sub>

實有騰光吐圖，疇德瑞聖之符焉。<sub>尙書中候曰：帝堯即政七十載，脩壇河洛，仲月辛日，禮備。至于日稷，榮光出河，龍馬銜甲，赤文綠色，臨壇吐甲圖。*宋均曰：稷，側也。*黃伯仁龍馬賦曰：或有奇貌絕足，蓋為聖德而生。疇，昔也。</sub>

是以語崇其靈，世榮其至。我高祖之造宋也，<sub>沈約宋書曰：高祖武皇帝諱裕，字德輿，彭城縣人，後封宋王，受晉禪。</sub>

五方率職，四隩入貢。<sub>禮記曰：中國蠻夷戎狄，五方之人。魏都賦曰：樂率~~職~~貢職[^14.1.3]。尙書曰：四隩既宅。*孔安國曰：四方之宅可居。四隩，四方之隱處也。*漢書曰：古者諸侯以時入貢。</sub>

祕寶盈於玉府，文駟列乎華廐。<sub>周禮曰：玉府掌王之金玉玩好。尙書曰：王府則有[^14.1.4]。周書曰：犬戎文馬，赤鬣白身。左氏傳曰：宋人以文馬百駟[^14.1.5]贖華元。漢舊儀有承華廄。</sub>

乃有乘輿赭白，特稟逸異之姿，妙簡帝心，用錫聖皁。<sub>潘安仁夏侯湛誄曰：妙簡邦良。論語曰：簡在帝心。崔駰武賦曰：假皇天兮簡帝心。用錫，見下文。司馬彪莊子注曰：皁，櫪也。</sub>

服御順志，馳驟合度，<sub>韓子曰：造父御駟馬，馳驟周旋而恣於馬者，轡策制之。</sub>

齒歷雖衰，而藝美不忒。<sub>穀梁傳曰：馬齒加長矣。爾雅曰：歷，數也。毛詩曰：其儀不忒。</sub>

襲養兼年，恩隱周渥，<sub>賈逵國語注曰：襲，受也。周書曰：小人無兼年之食。國語注曰：隱，私也。毛萇詩傳曰：渥，厚也。</sub>

歲老氣殫，斃于內棧。<sub>說文曰：殫，盡也。棧，櫪也。呂氏春秋曰：取之內皁而著之外皁。莊子：伯樂曰「我善治馬，編之以皁棧。」*司馬彪曰：棧若㯪床，施之濕地也。*</sub>

少盡其力，有惻上仁，<sub>韓詩外傳曰：昔者田子方出，見老馬於道，問其御者「此何馬也？」曰「公家畜也，疲而不用，故出之。」子方喟然嘆曰「少盡其力，老棄其身，仁者不為也。」束帛而贖之。長楊賦曰：自上仁所不化。</sub>

乃詔陪侍，奉述中旨。末臣庸蔽，敢同獻賦。其辭曰：<sub>崔瑗胡公碑曰：唯我末臣，頑蔽無聞。</sub>

惟宋二十有二載，盛烈光乎重葉。<sub>宋文帝十七年也。沈約宋書曰：文帝諱義隆，武帝第二子也。烈，業也。自武至文，故曰重葉。毛萇詩傳曰：葉，世也。</sub>

武義粵其肅陳，文教迄已優洽。<sub>羽獵賦曰：武義動於南鄰。尙書曰：偃武脩文。*孔安國曰：脩文教也。*</sub>

泰階之平可升，興王之軌可接。<sub>泰階，已見上。國語曰：興王賞諫臣。</sub>

訪國美於舊史，考方載於往牒。<sub>兩都賦序曰：國家之遺美。西京賦曰：學乎舊史氏。方載，四方之事。漢書：柱下方書。*音義曰：四方之文書。*說文：札，牒也。</sub>

昔帝軒陟位，飛黃服皁。<sub>春秋命歷序曰：帝軒受圖雒授歷。尙書曰：汝陟帝位。淮南子曰：黃帝治天下，於是飛黃服皁。*高誘曰：飛黃如狐，背上有角，乘之壽三千歲也。*</sub>

后唐膺籙，赤文候日。<sub>后唐，謂堯也。膺籙，已見東京賦。赤文候日，即至于日稷也。已見上注。</sub>

漢道亨而天驥呈才，<sub>杜預左氏傳注曰：亨，通也。天馬歌曰：天馬來，從西極。漢書曰：武帝元鼎四年，馬生渥洼水中。*李斐曰：南陽新野有暴利長，武帝時遭刑，屯田燉煌界，數於水旁見群野馬，中有奇異者，與凡馬異，來飲此水。利長先作土人，持勒絆於水旁，後馬翫習久之，代土人持勒絆，收得其馬，獻之。欲神異此馬，云從水中出，作天馬歌。*</sub>

魏德楙而澤馬效質。<sub>說文曰：楙，盛也。魏志曰：文帝黃初中，於上黨得澤馬。魏都賦曰：澤馬于阜。</sub>

伊逸倫之妙足，自前代而間出。<sub>公孫弘贊曰：異人間出。</sub>

并榮光於瑞典，登郊歌乎司律。<sub>瑞典，吐圖也。作天馬歌，歌之以郊祀，合于司律也。</sub>

所以崇衛威神，扶護警蹕。<sub>魯靈光殿賦曰：又似帝室之威神。漢儀曰：皇帝輦動，則左右侍帷幄者稱警，出則傳蹕，止行人，清道也。</sub>

精曜協從，靈物咸秩。<sub>協，合也。論語撰考讖曰：下學上達，知我者其天乎！通精曜也。尙書曰：龜筮協從。又曰：咸秩無文。秩，序也。</sub>

暨明命之初基，罄九區而率順。<sub>爾雅曰：暨，及也。明命，謂高祖也。九區，九服也。尙書：伊尹曰「先王顧諟天之明命。」劉騊駼郡太守箴曰：大漢遵周，化洽九區。</sub>

有肆險以稟朔，或踰遠而納賮。<sub>肆險，人慕化也。長楊賦曰：故平不肆險。魏都賦曰：思稟正朔。孟子曰：有遠行者必以賮。蒼頡篇曰：賮，財貨也。說文曰：賮，會禮也。</sub>

聞王會之阜昌，知函`含`夏之充牣。<sub>阜，盛也。周書：王會曰成周之會。*鄭玄曰：王城既成，大會諸侯及四夷也。*漢書：郊祀歌曰「敷華就實，既阜既昌。」楊雄河東賦曰：函夏之大漢[^14.1.6]。*服虔曰：函諸夏也。*漢書音義·蘇林曰：充牣，喻多也。如淳曰：牣，滿也。</sub>

總六服以收賢，掩七戎而得駿。<sub>收賢，取賢善之馬也。周禮曰：王畿外侯服、甸服、男服、采服、衛服、蠻服，斯為六服。爾雅曰：九夷、八狄、七戎、六蠻，謂之四海。*郭璞曰：七戎在西。*</sub>

蓋乘風之淑類，實先景之洪胤。<sub>崔駰七依曰：服飛兔之中乘，騁華騠之驂輪，蹠虛騰雲，乘風度津。漢書：楊雄河東賦曰「六先景之乘。」劉邵魏明帝誄曰：先皇嘉其誕受洪胤。</sub>

故能代驂象輿，歷配鉤陳。<sub>鄭玄毛詩箋曰：在旁曰驂。韓子曰：黃帝合鬼神於泰山，駕象車。張揖曰：德流則山出象車，山之精瑞也。上林賦曰：象輿婉嬋於西清。鉤陳，已見上文。</sub>

齒筭延長，聲價隆振。<sub>鄭玄儀禮注曰：筭，數也。風俗通曰：張伯坐養聲價。</sub>

信聖祖之蕃錫，留皇情而驟進。<sub>祖，高祖也。皇，文帝也。蕃錫，已見魏都賦。</sub>

徒觀其附筋樹骨，垂梢植髮。<sub>相馬經曰：良馬可以筋骨相也。梢，尾之垂者。髮，額上毛也。尾欲梢而長。梢，所交切。張敞集曰：蒼蠅託驥之髮也。傅玄乘輿馬賦曰：頭似削成，尾如植髮。</sub>

雙瞳夾鏡，兩權協月。<sub>相馬經曰：目成人者行千里。*注云：成人者，視童子中，人頭足皆見，言目中清明如鏡。或云：兩目中央旋毛為鏡。*權，頰權也。相馬經曰：頰欲圓如懸璧，因謂之雙璧，其盈滿如月，異相之表也。黃伯仁龍馬頌曰：雙璧似月。</sub>

異體峰生，殊相逸發。<sub>峰生，若山而生峰也。</sub>

超攄絕夫塵轍，驅騖迅於滅沒。<sub>劉歆遂初賦曰：馬龍騰以超攄。列子：秦穆公謂伯樂曰「子之年長矣，子之姓有可使求馬者乎？」伯樂對曰「良馬可以形容筋骨相也。天下之馬者，若滅若沒，若亡若失，若此者絕塵弭轍。臣之子皆下才也，可告以良馬，不可告天下之馬也。」李尤馬鞍銘曰：驅騖馳逐，騰踊覆踐。</sub>

簡偉塞門，獻狀絳闕。<sub>塞，紫塞也，已見蕪城賦。有關故曰門。塞或為寒，非也。傅玄北都賦曰：巍巍絳闕。</sub>

旦刷幽燕，晝秣荊越。<sub>說文曰：刷，刮也。魏都賦曰：刷馬江州。毛詩曰：言秣其馬。杜預曰：以粟飯馬曰秣。幽燕荊越，四地名也。</sub>

教敬不易之典，訓人必書之舉。<sub>孝經曰：聖人因嚴以教敬。國語：虢文公曰「王其監農不易。」左氏傳曰：訓人事君。又曹劌諫曰「君舉必書。」</sub>

惟帝惟祖，爰游爰豫。<sub>孟子曰：一游一豫，為諸侯度。</sub>

飛輶軒以戒道，環彀騎而清路。<sub>輶，輕也。吳都賦曰：輶軒蓼擾，彀騎煒煌。杜篤迎鍾文曰：必令河伯戒道。道，先也。清路，已見射雉賦。</sub>

勒五營使按部，聲八鸞以節步。<sub>漢書：王尋敕諸營皆按部。薛綜東京賦注曰：馬步齊則鸞聲和。應劭漢官儀曰：大駕鹵簿。五營校尉在前，名曰填衛。毛詩曰：四牡彭彭，八鸞鏘鏘。</sub>

具服金組，兼飾丹雘~~`倚瓠切`~~[^14.1.7]。<sub>金組，二甲也。蔡雍女琰詩曰：卓衆來東下，金甲耀日光。左氏傳曰：組甲三千。*馬融曰：組甲，以組為甲也。*丹雘，二色也。郭璞山海經曰：雘，黝屬；倚瓠切。</sub>

寶鉸星纏，鏤章霞布。<sub>鉸，裝飾也。章，采文也。袁宏酎宴賦曰：朱帷赫以霞布。</sub>

進迫遮迾，卻屬輦輅。<sub>服虔通俗文曰：天子出，虎賁伺非常，謂之遮迾。漢書音義：晉灼曰：迾，古列字。</sub>

欻聳擢以鴻驚，時濩略而龍翥。<sub>薛綜西京賦注曰：欻，忽也。說文曰：欻，有所吹起也。傅玄乘輿馬賦曰：形便飛燕，勢越驚鴻。甘泉賦曰：迺濩略綏蕤。張景陽七命曰：虯踊螭騰，麟超龍翥。</sub>

弭雄姿以奉引，婉柔心而待御。<sub>東京賦曰：奉引既畢，先輅乃發。</sub>

至於露滋月肅，霜戾秋登。<sub>禮記曰：孟秋之月，天地始肅。爾雅曰：戾，至也。又曰：登，成也。</sub>

王于興言，闡肄威稜。<sub>毛詩曰：王于興師。[^14.1.8]又曰：興言出宿。聲類曰：闡，大開也。賈逵國語注曰：肄，習也。漢書：武帝報李廣曰「威稜憺乎鄰國。」</sub>

臨廣望，坐百層。<sub>地理書：洛陽故宮曰廣望觀，臨金市。劉梁七舉曰：鴻臺百層，干雲參差。</sub>

料武藝，品驍騰。<sub>字林曰：料，量也。夏侯淳馳射賦曰：參武藝以遊遨。說文曰：驍，良馬也。廣雅曰：騰，奔也。</sub>

流藻周施，和鈴重設。<sub>流藻，周流藻畫也。應瑒馳射賦曰：藻飾齊明。和鈴，已見上。</sub>

睨影高鳴，將超中折。<sub>相馬經曰：馬有眄影而視者。</sub>

分馳迥場，角壯永埒。<sub>南都賦曰：群士放逐，馳乎沙場。曹毗馬射賦曰：脩埒坦其平舒。</sub>

別輩越群，絢`火縣`練敻絕。<sub>絢練，疾貌也。敻絕，迥絕也。</sub>

捷趫夫之敏手，促華鼓之繁節。<sub>廣雅曰：蹻，健也。孔安國尙書傳曰：敏，疾也。言射有常儀，鼓有常節，今以馬馳之疾，故加捷促也。應瑒馳射賦曰：旝動鼓震，讚聲雷潰。魏略：司馬景王與許允書曰「震華鼓，建朱節。」</sub>

經玄蹄而雹散，歷素支而冰裂。<sub>玄蹄，馬蹄也；素支，月支也，皆射帖名也。言馬既良，射者亦中，故玄蹄雹散，素支冰裂也。邯鄲淳藝經曰：馬射左邊，為月支二枚，馬蹄三枚也。</sub>

膺門沬赭，汗溝走血。<sub>相馬經曰：膺門欲開，汗溝欲深。漢書：天馬歌曰「霑赤汗，沬流赭。」*應劭曰：大宛馬汗血霑濡也，流沬如赭也。如淳曰：沬，或作頮；音悔。*</sub>

踠跡回唐，畜怒未洩。<sub>方言曰：洩，歇也。南都賦曰：收驩命駕，分背回唐。東都主人曰：馬踠餘足，士怒未洩。</sub>

乾心降而微怡，都人仰而朋悅[^14.1.9]。<sub>乾，喻文帝也。周易曰：乾為天。都人，已見西都賦。</sub>

妍變之態既畢，凌遽之氣方屬。<sub>凌遽，已見西京賦。鄭玄喪服注曰：屬，連也。</sub>

跼鑣轡之牽制，隘通都之圈束。<sub>字林曰：跼踡，行不申也。得通都馳騁，猶為圈束。司馬遷書曰：通邑大都。說文曰：圈，養畜閑也。</sub>

眷西極而驤首，望朔雲而蹀足。<sub>漢書：天馬歌曰「天馬來，從西極。」又曰：武帝得烏孫馬，名天馬，後更名西極馬。鄒陽上書曰：交龍驤首。曹顏遠感舊賦曰：胡馬仰朔雲，越鳥巢南樹。又圍棊賦曰：良馬蹀足，輕車結輪。</sub>

將使紫燕駢衡，綠蛇衛轂。<sub>尸子曰：我得而民治，則馬有紫燕、蘭池。劉邵趙都賦曰：良馬則飛兔、奚斯、常驪、紫燕。衡，車衡也。尙書中候曰：龍馬，赤文綠色。*鄭玄曰：~~赤文而綠地也~~赤文綠色，綠蛇也[^14.1.10]。*</sub>

纖驪接趾，秀騏齊亍。<sub>李斯上書曰：乘纖離之馬[^14.1.11]。尸子曰：馬有秀騏逢騩。毛萇詩傳曰：騏，綦文也；音其。騩，京媚切。</sub>

覲王母於崑墟，要帝臺於宣嶽。<sub>史記曰：造父取驥之乘匹，與桃林盜驪、驊騮、騄駬，獻之繆王，繆王使造父為御，西巡狩見王母，樂之忘歸。列仙傳：西王母在崑崙山。山海經曰：鼓鍾之山，帝臺之所以觴百神也。*郭璞曰：帝臺，神人名。山海經有宣山。*</sub>

跨中州之轍跡，窮神行之軌躅。<sub>司馬相如大人賦曰：世有大人，在乎中州。列子曰：黃帝夢游華胥氏之國，其國乘空如履實，山谷而不躓其步，神行而已。轍跡，穆王也，見下文。軌躅，已見魏都賦。</sub>

然而~~般~~盤于遊畋[^14.1.12]，作鏡前王。<sub>尙書曰：文王不敢盤于遊畋。孟子曰：詩云：殷鑑不遠，在夏后之世。*趙岐曰：以前代善惡為明鏡。*</sub>

肆於人上，取悔義方。<sub>肆，敢也。左氏曰：師曠諫晉悼公曰「天之愛人甚矣，豈使一人肆於人上。」*杜預曰：肆，恣也。*庾元規表曰：為國取悔。左氏傳：石碏曰「臣聞愛子，教之義方。」</sub>

天子乃輟駕迴慮，息徒解裝。<sub>孔叢子曰：孔子歌曰「喟然回慮，題彼泰山。」稽康贈秀才詩曰：息徒蘭圃。王逸荔枝賦曰：裝不及解。許慎淮南子注曰：裝，束也。</sub>

鑒武穆，憲文光。<sub>左氏傳：右尹子革曰「周穆王欲肆其心，周行天下，將皆有車轍馬跡焉。」漢書：武帝好大宛馬，使者相望於道。又賈捐之曰「孝文皇帝時，有獻千里馬者，詔曰『鸞旗在前，屬車在後，吉行日三十，凶行日五十，朕乘千里之馬，獨先安之？』於是乃還其馬。」東觀漢記·光武紀曰：是時名都王國，有獻名馬，駕鼓車。</sub>

振民隱，脩國章。<sub>小雅曰：振，救也。國語：祭公謀父曰「勤恤民隱而除其害。」*韋昭曰：隱，痛也。*</sub>

戒出豕之敗御，惕飛鳥之跱衡。<sub>韓子曰：王子期為趙簡子御，取道爭千里之表。其始發也，彘伏溝中，王子期齊轡，策而進之，彘突出於溝中，馬驚敗駕。古文周書曰：穆王田，有黑鳥若鳩，翩飛而跱於衡，御者斃之以策，馬佚，不克止之，躓於乘，傷帝左股。案漢明帝起居注云：帝向太山，至滎陽，有鳥鳴軛，中郎將王吉引弓射殺之，將以示帝，曰「鳥鳴軛，彎弓射，洞胸腋，陛下壽萬歲，臣受二千石。」乃賜帛二百匹。東觀漢記：朱勃上書理馬援曰「飛鳥跱衡，馬驚觸虎，物類相生，亦無不有。」</sub>

故祗慎乎所常忽，敬備乎所未防。<sub>周書：芮良夫曰「惟禍發於人之倏忽。」王弼周易注曰：敬慎防備，可以不敗。</sub>

輿有重輪之安，馬無泛駕之佚。<sub>重輪，已見東京賦。漢書曰：夫泛駕之馬，亦在御之而已。*應劭曰：泛，覆也[^14.1.13]。如淳曰：方腫切*</sub>

處以濯龍之奧，委以紅粟之秩。<sub>盧植集曰：詔給濯龍廐馬三百匹。鄭玄尙書注曰：奧，內也。廣雅曰：委，累也，言累加之也。鄭玄周禮注曰：秩，祿稟也。紅粟，已見吳都賦。</sub>

服養知仁，從老得卒。<sub>鷦鷯賦曰：屈猛志以服養。稽康養生論曰：從白得老，從老得終。</sub>

加弊帷，收仆質。<sub>禮記：孔子曰「弊帷不棄，為埋馬也。」</sub>

天情周，皇恩畢。<sub>魏都賦曰：皇恩~~畢~~綽矣[^14.1.14]。</sub>

亂曰：惟德動天，神物儀兮。<sub>尙書：益贊于禹曰「惟德動天。」春秋合誠圖曰：黃帝先致白狐白虎，諸神物乃下。</sub>

於時駔駿，充階街`佳`兮。<sub>說文曰：駔，壯也。言駔駿之馬充於階街也。魏都賦曰：冀馬填廐而駔駿。王逸楚詞注曰：駔駿，馬名也。</sub>

稟靈月駟，祖雲螭兮。<sub>春秋考異~~記~~郵云[^14.1.15]：地生月精為馬。漢書曰：漢中星為天駟。黃伯仁龍馬賦曰：資玄螭之表像，似靈虯之矩則。郭璞遊仙詩曰：雲螭非我駕。</sub>

雄志倜儻，精權奇兮。<sub>漢書：天馬歌曰「志俶儻，精權奇。」廣雅曰：倜儻，卓異也。</sub>

既剛且淑，服鞿羈兮。<sub>周~~禮~~書曰：師曠見太子[^14.1.16]，太子曰「詩云：馬之剛矣，轡之柔矣。」楚詞曰：余雖好脩姱以鞿羈兮。*王逸曰：韁在口曰鞿，絡在頭曰羈。*</sub>

效足中黃，殉驅馳兮。<sub>曹植與陳林書曰：驥騄不常步，應良御而效足。漢~~書~~舊儀曰[^14.1.17]：中黃門駙馬。又，大宛馬、汗血馬、乾河馬、天馬。曹植令曰：今皇帝損乘車之副，竭中黃之府。</sub>

願終惠養，蔭本枝兮。<sub>漢書：疏廣曰「此金者，聖主所以惠養老臣。」毛詩曰：本枝百世。</sub>

竟先朝露，長委離兮。<sub>朝露至危，而又先之，言甚速也。漢書：李陵謂蘇武曰「人生如朝露。」曹子建自試表曰：常恐先朝露。楚詞曰：遂萎絕而離異。禮記曰：哲人其萎乎！家語為委，萎與委古字通。</sub>

[^14.1.1]: 考異：注「後為祕書監太常卒」：袁本、茶陵本無「太常」二字，「卒」下有「官」字。案：此尤延之校改也。

[^14.1.2]: 考異：注「冰原嘶代![&#x298B0;](images/298B0.svg)」：袁本、茶陵水本「![&#x298B0;](images/298B0.svg)」下有「以韻言之蓋馬名也」八字。正文下但有「伏」字，無「音伏馬名」四字。案：二本是也。尤刪移甚非。又案：「之」下「蓋」上，仍當有「音伏」二字。二本因與正文下五臣音複而節去，亦非，當補正。

[^14.1.3]: 考異：注「樂率職貢」：案：「職貢」當作「貢職」，各本皆誤。

[^14.1.4]: 考異：注「尙書曰王府則有」：陳云「王」「玉」互異，必有誤。今案：各本皆同，無以訂也。

[^14.1.5]: 考異：注「宋人以馬百駟」：案：「以」下當有「文」字，各本皆脫。陳云別本有，今未見。

[^14.1.6]: 考異：注「函夏之大」：案：「大」下當有「漢」字，各本皆脫，餘屢引有。

[^14.1.7]: 考異：注「倚瓠切」：袁本、茶陵本此三字在注末，是也。

[^14.1.8]: 考異：注「漢書武帝報李廣曰威稜憺乎鄰國」：案：此十四字當在「肄習也」下，各本皆倒。陳云別本「王于興師」下接「又曰」至「習也」廿二字，再接「漢書」，今未見。

[^14.1.9]: 考異：都人仰而朋悅：茶陵本云五臣作「朋」。袁本云善作「明」。案：此尤校改正之也。

[^14.1.10]: 考異：注「赤文而綠地也」：袁本作「赤文綠色，綠蛇也」。茶陵本與此同。案：蓋袁本是。

[^14.1.11]: 考異：注「乘纖離之馬」：袁本、茶陵本「離」作「�」。案：尤依今史記校改之也。「�」即「離」字，加偏旁耳。

[^14.1.12]: 考異：然而般于遊畋：袁本、茶陵本「般」作「盤」，是也。

[^14.1.13]: 考異：注「泛覆也」：袁本、茶陵本此下有「如淳曰方腫切」六字，是也。

[^14.1.14]: 考異：注「魏都賦曰皇恩畢」：茶陵本「畢」作「綽矣」二字，是也。袁本亦誤「畢」。

[^14.1.15]: 考異：注「春秋考異記云」：案：「記」當作「郵」，各本皆誤。後「長安有狹邪行」注亦誤記。

[^14.1.16]: 考異：注「周禮曰師曠見太子」：案：「禮」當作「書」，各本皆誤。

[^14.1.17]: 考異：注「漢書舊儀曰」：陳云「書」字疑衍。是也。各本皆衍。

## 舞鶴賦

> 鮑明遠

散幽經以驗物，偉胎化之仙禽。<sub>相鶴經者，出自浮丘公。公以~~自~~目授王子晉[^14.2.1]。崔文子者，學仙於子晉，得其文，藏於嵩高山石室。及淮南八公採藥得之，遂傳於世。鶴經曰：鶴，陽鳥也。因金氣，依火精，火數七，金數九，故十六年小變，六十年大變，千六百年形定而色白。又云：二年落子毛，易黑點，三年頭赤，七年飛薄雲漢，又七年學舞，復七年應節，晝夜十二鳴。六十年大毛落，茸毛生，色雪白，泥水不能污。百六十年雄雌相見，目精不轉，孕千六百年，飲而不食。食於水故喙長，軒於前故後短；栖於陸故足高而尾凋，翔於雲故毛豐而肉疏。行必依洲嶼，止必集林木。蓋羽族之宗長，仙人之騏驥也。隆鼻短口則少眠，露眼赤精則視遠，頭銳身短則喜鳴，四翎亞膺則體輕，鳳翼雀毛則善飛，龜背鱉腹則能產，軒前垂後則善舞，洪髀纖趾則能行。</sub>

鍾浮曠之藻質，抱清迥之明心。<sub>曹植九詠章句曰：鍾，當也。</sub>

指蓬壺而翻翰，望崑閬而揚音。<sub>蓬壺、崑閬，見上。</sub>

帀日域以迴騖[^14.2.2]，窮天步而高尋。<sub>相鶴經曰：一舉千里，不崇朝而遍四~~方~~海者也[^14.2.3]。長楊賦曰：東震日域。毛詩曰：天步艱難。陸機擬古詩曰：粲粲光天步。然文雖出彼而意並殊，不以文害意也。</sub>

踐神區其既遠，積靈祀而方多。<sub>一舉千里，故云既遠。壽踰千歲，故云方多。</sub>

精含丹而星曜，頂凝紫而煙華。<sub>相鶴經曰：露目赤精則視遠。</sub>

引員吭之纖婉，頓脩趾之洪姱。<sub>吭，已見吳都賦。相鶴經曰：高腳疏節則多力。王氏楚詞注曰：姱，好也[^14.2.4]。吭，胡浪切。</sub>

疊霜毛而弄影，振玉羽而臨霞。<sub>閔鴻羽扇賦曰：同皦素於凝霜。江逌扇賦曰：瓊澤冰鱗。瓊亦玉也。</sub>

朝戲於芝田，夕飲乎瑤池。<sub>十洲記曰：鍾山在北海之中，地仙家數千萬，耕田種芝草，課計頃畝也。穆天子傳曰：天子觴王母于瑤池之上。</sub>

厭江海而游澤，掩雲羅而見羈。<sub>新序曰：晉文公出田，漁者曰「鴻鵠保河海之中，厭而徙之小澤，必有矰弋之憂。」鸚鵡賦曰：冠雲霓而張羅。</sub>

去帝鄉之岑寂，歸人寰之喧卑。<sub>莊子曰：乘彼白雲，至于帝鄉。岑寂猶高靜也。人寰，已見魏都賦。</sub>

歲崢嶸而愁暮，心惆悵而哀離。<sub>廣雅曰：崢嶸，高貌。歲之將盡，猶物之高。楚詞曰：惆悵而私自憐。</sub>

於是窮陰殺節，急景凋年。<sub>禮記曰：季冬之月，日窮于次。神農本草經曰：秋冬為陰。禮記曰：仲秋之月，殺氣浸盛。</sub>

凉沙振野，箕風動天。<sub>易卦通驗曰：巽氣不至[^14.2.5]，則大風揚沙。春秋緯曰：月失其行，離於箕者，風。易緯曰：箕風飄，石折樹。</sub>

嚴嚴苦霧，皎皎悲泉。冰塞長河，雪滿群山。<sub>海賦曰：群山既略。</sub>

既而氛昏夜歇，景物澄廓。<sub>廣雅曰：廓，空也。</sub>

星翻漢迴，曉月將落。<sub>魏文帝雜詩曰：天漢迴西流。</sub>

感寒雞之早晨，憐霜鴈之違漠。<sub>漠，已見雪賦。</sub>

臨驚風之蕭條，對流光之照灼。<sub>傅休奕雜詩曰：一紀如流光。</sub>

唳清響於丹墀，舞飛容於金閣。<sub>唳，鶴聲也。八王故事：陸機歎曰「欲聞華亭鶴唳，不可復得。」力計切。丹墀，已見魏都賦。相鶴經云：七年飛薄雲漢，復七年學舞，又七年舞應節。</sub>

始連軒以鳳蹌，終宛轉而龍躍。<sub>海賦曰：翔霧連軒。相鶴經曰：鳳翼則善飛。尙書曰：鳥獸蹌蹌。龍躍，已見吳都賦。</sub>

躑躅徘徊，振迅騰摧。<sub>或飛騰，或摧折。</sub>

驚身蓬集，矯翅雪飛。<sub>如蓬之集，如雪之飛。相鶴經曰：大毛落，茸毛生，色雪白。</sub>

離綱別赴，合緒相依。<sub>綱緒，謂舞之行列也。言或離而別赴，或合而相依。</sub>

將興中止，若往而歸。颯沓矜顧，遷延遲暮。<sub>颯沓，群飛貌。矜顧，矜莊相顧也。遷延，徐退也。高唐賦曰：遷延引身。楚詞曰：恐美人之遲暮。*王逸曰：暮，晚也。*</sub>

逸翮後塵，翱翥先路。<sub>言飛之疾，塵起居鶴之後，鶴飛在路之先。楚詞曰：來吾導夫先路[^14.2.6]。</sub>

指會規翔，臨岐矩步。<sub>會，四會之道。岐，岐路也。四會，已見蕪城賦。爾雅曰：二達謂之岐旁[^14.2.7]。*郭璞曰：岐道傍出。*</sub>

態有遺妍，貌無停趣。奔機逗`徒鬥`節，角睞`力代`分形。<sub>機節，舞之機節。奔~~獨~~猶赴也[^14.2.8]。說文曰：逗，止也。角猶競也。廣雅曰：睞，視也。</sub>

長揚緩騖，並翼連聲。輕跡凌亂，浮影交橫。<sub>相凌而交橫。</sub>

衆變繁姿，參差洊`在見`密。<sub>傅玄乘輿馬賦曰：繁姿屢發。字書曰：洊，仍也。</sub>

煙交霧凝，若無毛質。<sub>毛羽與煙霧同色，故云若無。</sub>

風去雨還，不可談悉。<sub>風雨既除而色愈淨，故難悉也。</sub>

既散魂而盪目，迷不知其所之。<sub>韓詩曰：聊樂我魂。*薛君注曰：魂，神也。*</sub>

忽星離而雲罷，整神容而自持。<sub>星離，分散也。雲罷，~~俱~~止也[^14.2.9]。韓子曰：雲罷霧濟，而龍與螾蟻同矣。自持，自整持也。神女賦曰：頩薄怒而自持。</sub>

仰天居之崇絕，更惆悵以驚思。<sub>蔡邕述行賦曰：皇家~~赫~~赫而天居[^14.2.10]。崇絕，高而懸絕。</sub>

當是時也，燕姬色沮，巴童心恥。<sub>左氏傳曰：齊侯伐北燕人，歸燕姬。巴童，巴渝之童也。毛萇詩傳曰：沮猶壞也。</sub>

巾拂兩停，丸劍雙止。<sub>沈約宋書曰：晉初有公莫舞，今之巾舞也。相傳云項莊劍舞，項伯以袖隔之。今之用巾，蓋像項伯衣袖之遺式。又：江左初有拂舞，舊云拂舞，吳舞。西京賦曰：跳丸劍之揮霍。</sub>

雖邯鄲其敢倫，豈陽阿之能擬。<sub>漢書有邯鄲鼓員。古樂府曰：黃金為君門，白璧為君堂，上有雙樽酒，使作邯鄲倡。陽阿，已見上。</sub>

入衛國而乘軒，出吳都而傾市。<sub>左氏傳曰：衛懿公好鶴，鶴有乘軒者。*注云：軒，大夫車也。*吳越春秋曰：吳王闔閭有小女，王與夫人女會食蒸魚，王嘗半，女怨曰「王食魚辱我，不忍久生。」乃自殺。闔閭痛之，葬於邦西閶門外。鑿池積土為山，石為槨，金鼎玉盃銀樽珠襦之寶以送女，乃舞白鶴於吳市中，萬人隨觀，遂使男女與鶴俱入墓門，因塞之以送死。</sub>

守馴養於千齡，結長悲於萬里。<sub>養生要曰：鶴壽有千百之數。阮籍詠懷詩曰：鴻鵠相隨飛，隨飛適荒裔，雙翮浸長風，須臾萬里逝。</sub>

[^14.2.1]: 考異：注「以自授王子晉」：案：「自」當作「目」，各本皆偽。

[^14.2.2]: 考異：帀日域以迴騖：袁本「日」下有校語云「善作目」。茶陵本無。案：袁所見非。

[^14.2.3]: 考異：注「而遍四方者也」：袁本、茶陵本「方」作「海」，是也。

[^14.2.4]: 考異：注「姱好也」：袁本、茶陵本此下有「吭胡浪切」四字，是也。

[^14.2.5]: 考異：注「巽氣至」：案：「氣」下當有「不」字，各本皆脫。

[^14.2.6]: 考異：注「吾導夫先路」：茶陵本「吾」上有「來」字，是也。袁本亦脫。

[^14.2.7]: 考異：注「二達謂之歧」：案：「歧」下當有「旁」字。各本皆脫。

[^14.2.8]: 考異：注「奔獨赴也」：案：「獨」當作「猶」。各本皆偽。

[^14.2.9]: 考異：注「雲罷俱止也」：袁本、茶陵本無「俱」字，是也。

[^14.2.10]: 考異：注「皇家赫赫而天居」：案：「赫」字不當重。各本皆衍。

志上

## 幽通賦

<sub>漢書曰：班固作幽通賦以致命遂志。賦云：覿幽人之髣彿。然幽通謂與神遇也。</sub>

> 班孟堅

系高頊之玄冑兮，<sub>曹大家曰：系，連也。冑，緒也。高，高陽氏也。頊，帝顓頊也。言己與楚同祖，俱帝顓頊之子孫也。水北方黑行故稱玄也。〔善曰〕[^14.3.1]家語：孔子曰「顓頊者，黃帝之孫，昌意之子也。」又曰「高陽，配水也[^14.3.2]。」</sub>

氏中葉之炳靈。<sub>應劭曰：中葉，謂令尹子文也。~~乳~~虎乳故曰炳靈[^14.3.3]。〔善曰〕漢書：班氏之先，與楚同姓，令尹子文之後。子文初生，棄於夢澤中，虎乳之，楚人謂虎班，其子以為號。秦滅楚，遷晉代之間，因氏焉。毛詩曰：昔在中葉。</sub>

颻颽風而蟬蛻兮，雄朔野以颺聲。<sub>曹大家曰：颻，飄颻也。南風曰颽風。朔，北方也。言己先人自楚徙北至朔方也，如蟬蛻之剖，後為雄桀揚其聲。〔善曰〕淮南子曰：蟬飲而不食，三十日而蛻。漢書曰：始皇之末，班懿避地於樓煩，當孝惠高后時，以財雄北邊。</sub>

皇十紀而鴻漸兮，有羽儀於上京。<sub>晉灼曰：皇，漢皇也。應劭曰：紀，世也。鴻，鳥也。漸，進也。言先人至漢十世始進仕，有羽翼於京師也。〔善曰〕成帝之初，班況女為婕妤，父子並在長安。周易曰：鴻漸于陸，其羽可用為儀。</sub>

巨滔天而泯夏兮，考遘愍以行謠。<sub>應劭曰：王莽字巨君。曹大家曰：滔，漫也。泯，滅也。夏，諸夏也。考，父也。言父遭亂，猶行歌謠，意欲救亂也。詩云：我歌且謠，〔善曰〕尙書曰：象恭滔天[^14.3.4]。行謠，言憂思也。</sub>

終保己而貽則兮，里上仁之所廬。<sub>〔善曰〕終猶竟也。言考能自保己，又遺我法則也。莊子曰：聖人其於人也，樂物之通而保己焉。曹大家曰：貽，遺也。里廬，皆居處名也。言我父早終，遺我善法則也。何謂善法則乎？言為我擇居處也。孔子曰：里仁為美。</sub>

懿前烈之純淑兮，窮與達其必濟。<sub>曹大家曰：懿，美也。前烈，先祖也。言己先祖，窮遭王莽，達則必富貴，濟渡民人，惠利之風，有令名於後世也。〔善曰〕孟子曰：窮則獨善其身，達則兼善天下。呂氏春秋曰：古之得道者，窮亦樂，達亦樂。非窮達異也，道得於此，窮達一也。</sub>

咨孤蒙之眇眇兮，將圮`~~皮義~~平鄙`[^14.3.5]絕而罔階。<sub>曹大家曰：蒙，童蒙也。眇，微也。圮，毀也。言己孤生童，微陋鄙薄，將毀絕先祖之跡，無階路以自成也。〔善曰〕圮皮義切</sub>

豈余身之足殉兮，違世業之可懷。<sub>項岱曰：殉，營也。曹大家曰：違，恨也。懷，思也。違或作愇，愇亦恨也。〔善曰〕孔叢子曰：仲尼大聖，自茲以降，世業不替也。</sub>

靖潛處以永思兮，經日月而彌遠。<sub>曹大家曰：言己安靜長思，不欲毀絕先人之功跡，日月不居，忽復大遠。</sub>

匪黨人之敢拾兮，庶斯言之不玷。<sub>應劭曰：拾，更也。自謙不敢與鄉人更進也。曹大家曰：庶此異行不玷先人之道也。〔善曰〕毛詩曰：斯言之玷，不可為也。拾，巨業切。</sub>

魂煢煢與神交兮，精誠發於宵寐。<sub>曹大家曰：言人之晝所思想，夜為之發夢，乃與神靈接也。</sub>

夢登山而迥眺兮，覿幽人之髣彿。<sub>項岱曰：覿，見也。張晏曰：幽人，神人也。曹大家曰：登山遠望，見深谷之中，有人髣彿欲來也。</sub>

攬葛藟而授余兮，眷峻谷曰~~`越`~~勿墜[^14.3.6]。<sub>曹大家曰：言夢臨深谷欲墜，見神持葛來授我也。〔善曰〕曰音越。</sub>

吻~~`韋昭曰：音昧，又音忽`~~昕寤而仰思兮[^14.3.7]，心矇矇猶未察。<sub>曹大家曰：昒昕，晨旦明也。言己旦仰思此夢，心中矇矇，未知其吉凶。鄧展曰：昒音昧，一音忽。</sub>

黃神邈而靡質兮，儀遺讖以臆對。<sub>應劭曰：黃，黃帝也，作占夢書。邈，遠也。言黃神邈遠，無所質問，依其遺讖文，以胸臆為對也。〔善曰〕淮南子曰：黃神嘯吟。遺讖，謂夢書也。</sub>

曰乘高而遌神兮，道遐通而不迷。<sub>曹大家曰：遌，遇也。言己緣高而遇神，道術將通，不迷惑之象也。</sub>

葛綿綿於樛木兮，詠南風以為綏。<sub>曹大家曰：詩周南國風曰：南有樛木，葛藟纍之。樂只君子，福履綏之。此是安樂之象也。</sub>

蓋惴惴之臨深兮，乃二雅之所祗。<sub>曹大家曰：祗，敬也。大雅曰：人亦有言，進退維谷。小雅曰：惴惴小心，如臨于谷。此皆敬慎之戒也。</sub>

既訊爾以吉象兮，又申之以炯戒。<sub>爾雅曰：訊，告也。曹大家曰：炯，明也。登高為吉象，深谷為明戒也。</sub>

盍孟晉以迨群兮，辰倏忽其不再。<sub>應劭曰：盍，何不也[^14.3.8]。曹大家曰：孟，勉也。晉，進也。迨，及也。倏，過也。言何不勉進而及群時，早得進用，日月倏忽，將復過去。〔善曰〕楚辭曰：時不可兮再得。</sub>

承靈訓其虛徐兮，竚盤桓而且俟。<sub>曹大家曰：靈，神靈也。虛徐，狐疑也。竚，立也。盤桓，不進也。俟，待也。詩曰：其虛其徐。〔善曰〕周易曰：初九，盤桓，利居貞。</sub>

惟天地之無窮兮，鮮生民之晦在。<sub>曹大家曰：鮮，少也。晦，亡幾也。言天地無窮極，民在其間，上壽一百二十年，少者亡幾耳。〔善曰〕莊子曰：天與地無窮，人死有時晦。</sub>

紛屯邅與蹇連兮，何艱多而智寡。<sub>漢書音義曰：世艱多智少，故遇禍也。曹大家曰：屯蹇，皆難也。周易曰：屯如邅如。又曰：往蹇來連。</sub>

上聖~~迕~~寤而後拔兮[^14.3.9]，~~雖~~豈群黎之所禦[^14.3.10]。<sub>曹大家曰：迕，觸也。禦，止也。言上聖之人，舜有焚廩填井，湯囚夏臺，文王拘羑里，孔子畏匡，在陳絕粮，皆觸艱難然後自拔。張晏曰：豈衆人之所能預自防止耶！〔善曰〕曹大家以寤為迕也。毛詩有曰：群黎百姓。</sub>

昔衛叔之御~~`音訝，迎也`~~昆兮[^14.3.11]，昆為寇而喪予。<sub>〔善曰〕公羊傳曰：叔武讓國奈何。文公逐衛侯而立叔武，叔武立，治反衛侯。衛侯得反，曰「叔武篡我。終殺叔武。」*何休曰：叔武訟治於晉，文公令白王者反衛侯，使還國也。*韋昭曰：御音訝，訝，迎也。</sub>

管彎弧欲斃讎兮，讎作后而成己。<sub>〔善曰〕讎，謂桓公也。左氏傳曰：呂郄將殺晉侯，寺人披請見，公使讓之，對曰「齊桓公置射鉤，而使管仲相之。」</sub>

變化故而相詭兮，孰云預其終始！<sub>曹大家曰：詭，反也。事變如此，誰能預知其始終吉凶也。</sub>

雍造怨而先賞兮，丁繇惠而被戮。<sub>漢書曰：六年春，正月上巳日，封功臣二十餘人。上居南宮，從複道上見諸將往往偶語，以問張良。良曰「陛下與此屬共取天下，今已為天子，所封皆故人所愛，所誅皆平生仇怨。今軍吏計功，以天下為不足遍封，而恐以過失誅，故相聚謀反。」上曰「為之奈何？」良曰「取上素所不快，群臣共知最甚者一人，先封，以示群臣。」上曰「雍齒與我有故，數窘我。」張良曰「今急先封雍齒，群臣見雍齒先封，則人人自堅矣。」於是封雍齒為什方侯。什音十。又丁公為項羽將，逐窘漢王。漢王謂丁公曰「兩賢豈相阨哉！」丁公引兵而還。及項王滅，丁公謁見漢王，漢王曰「丁公為臣不忠。」遂斬之。</sub>

栗取弔于逌~~`所也，音由`~~吉兮[^14.3.12]，王膺慶於所慼。<sub>應劭曰：孝景栗姬也。〔善曰〕孝景立栗姬男為太子，栗姬妒而廢太子為臨江王，栗姬愈恚，以憂死。又曰：孝宣王皇后，初為婕妤。許后薨，上憐太子蚤失母，乃選後宮素謹慎而無子者，立王婕妤為皇后，令母養太子。孔安國尙書傳曰：逌，所也。</sub>

叛迴穴其若茲兮，北叟頗識其倚伏。<sub>曹大家曰：叛，亂也。迴，邪也。穴，僻也。禍福相反。〔善曰〕韓詩曰：謀猶迴穴。淮南子曰：塞上之人有善馬者，其馬無故亡而入胡，人皆弔之，其父曰「此何遽不為福？」居數月，其馬將胡駿馬而歸。人皆賀之，其父曰「何遽不為禍乎？」家富馬，其子好騎，墮而折髀，人皆弔之，其父曰「此何遽不為福乎？」居一年，胡人大出，丁壯者控弦而戰，塞上之人死者十九，此獨以跛足故，父子相保。故福之為禍，禍之為福，變化不可測。鶡冠子曰：禍乎福所倚，福乎禍所伏。</sub>

單治裏而外凋兮，張脩襮`博`而內逼。<sub>曹大家曰：治裏，謂導氣也。襮，表也。〔善曰〕莊子曰：田開謂周成公曰「魯有單豹者，巖居而水飲，行年七十，而猶嬰兒之色，不幸遇餓虎殺而食之。有張毅者，高門懸薄，無不趣義也，行年四十，而有內熱之病以死。豹養其內，而虎食其外；毅養其外，病攻其內。」</sub>

聿中龢為庶幾兮，顏與冉又不得。<sub>曹大家曰：聿，惟也。顏，顏淵也。冉，冉伯牛也。二子居中履和，庶幾聖賢。然淵早夭，伯牛被疾，俱不得其死也。〔善曰〕論語：孔子曰「有顏回者好學，不幸短命死矣，今也則亡[^14.3.13]。」又曰：伯牛有疾。</sub>

溺招路以從己兮，謂孔氏猶未可。<sub>曹大家曰：溺，桀溺也。謂孔子為避人之士，未可與安身；自謂避世者，招子路從己隱也。〔善曰〕論語曰：長沮桀溺耦而耕，孔子過之，使子路問津焉。桀溺曰「孔丘之徒歟？」對曰「然。」曰「滔滔者天下皆是也，而誰以易之。且與其從避人之士，豈若從避世之士哉！」</sub>

安慆慆而不萉`肥`兮，卒隕身乎世禍。<sub>曹大家曰：慆慆，亂貌。萉，避也。言子路不避慆慆之亂，終隕身於世之禍也。</sub>

遊聖門而靡救兮，雖覆醢其何補？<sub>曹大家曰：子路遊學聖師之門，無救禍防患之助，既身死於衛，覆醢不食，何補益乎？〔善曰〕禮記曰：孔子哭子路於中庭，引使者而問其故，使者曰：醢之矣。遂命覆醢。</sub>

固行行`胡朗`其必凶兮，免盜亂為賴道。<sub>應劭曰：子路得免盜與亂，聞道於仲尼也。〔善曰〕論語曰：子路，行行如也。子曰「若由也不得其死然。」又曰：君子有勇而無義為亂，小人有勇而無義為盜。</sub>

形氣發於根柢`帝`兮，柯葉彙`胃`而零茂。<sub>韋昭曰：柢，本也。應劭曰；彙，類也。曹大家曰：零，落也。張晏曰：言人稟氣於父母，吉凶夭壽，非獨在人。譬諸草木，華葉盛與零落，由本根也。</sub>

恐~~魍魎~~罔兩之責景兮[^14.3.14]，羌未得其云已。<sub>應劭曰：諸子以顏冉季路逢災蹈害，或疑其身，或非其師，是由~~魍魎~~罔兩問景，乃未得有已也。〔善曰〕言罔兩責景之無操，不知景之行止而有待；或非三子之行，殊不知吉凶之由命也。故云恐罔兩之責景，羌未得其實言也。莊子曰：罔兩問景曰「曩子行，今子止，曩子坐，今子起，何其無特操與！」景曰「吾有待而然者也。」郭象為罔兩，司馬彪為罔浪。罔浪，景外重陰也。</sub>

黎淳耀于高辛兮，羋`亡氏`彊大於南汜。<sub>〔善曰〕重黎有大明之德於高辛之世，而德流子孫，故楚彊大於南汜也。國語曰：史伯對鄭桓公曰「夫黎為高辛氏火正，以淳耀敦大，光照四海。夫成天地之大功者，其子孫未嘗不章。」*韋昭曰：淳，大也。耀，明也。章，顯也。*史記曰：楚之先祖，出自重黎。毛詩曰：江有汜。曹大家曰：羋，楚姓。汜，涯也。</sub>

嬴取威於~~伯~~百儀兮[^14.3.15]，姜本支乎三趾。<sub>應劭曰：嬴，秦姓，伯益之後。伯益在唐~~虞~~為虞[^14.3.16]有儀鳥獸百物之功，秦所由取威於六國也。姜，齊姓也。趾，禮也。齊，伯夷之後。伯夷為虞舜典天地人鬼之禮也。</sub>

既仁得其信然兮，仰天路而同軌。<sub>劉德曰：人道既然，仰視天道，又同法也。〔善曰〕仁，謂求仁而得仁也。馮衍顯志賦曰：惟天路之同軌。</sub>

東鄰虐而殲仁兮，王合位乎三五。<sub>曹大家曰：東鄰，謂紂也。殲，盡也。仁，謂三仁也。〔善曰〕周易曰：東鄰殺牛。國語曰：泠~~周~~州鳩[^14.3.17]對景王曰「昔武王伐殷，歲在鶉火，月在天駟，日在析木之津，辰在斗柄，星在天黿。星與日辰之位在北維，顓頊之所建也，帝嚳受之。我姬氏出自天黿及析木者，有建星及牽牛焉，則我皇妣大姜之姓，伯陵之後，逢公所馮神也。歲之所在，則我有周之分野。月之所在，辰馬農祥也。五位，歲日月星辰也。三~~年~~所，逢公所馮[^14.3.18]，周分野所在，后稷所經緯者也。」</sub>

戎女烈而喪孝兮，<sub>曹大家曰：戎女，驪姬也。烈，酷也。孝子，申生也。〔善曰〕左氏傳曰：晉獻公娶驪姬為夫人，生奚齊。姬謂太子曰「君夢齊姜，速祭之。」太子祭，歸胙于公。姬寘毒，公祭之地，地墳；與犬，犬斃。姬泣曰「賊由太子。」太子縊于新城。姬譖諸公子曰「皆知之。」重耳奔蒲。</sub>

伯徂歸於龍虎。<sub>應劭曰：伯，文公也。孟康曰：歲在卯出，歷十九年過一周，歲在酉入。卯，東方為龍，酉，西方為虎也。〔善曰〕國語：晉侯問簡子曰「吾其濟乎？」對曰「公以辰出而以參入，皆晉祥也，必伯諸侯也。」</sub>

發還師以成命兮，重醉行而自耦。<sub>曹大家曰：發，武王名也。項岱曰：重，晉文公重耳也。應劭曰：與天時耦會也。〔善曰〕成命，以成天命也。周書：武王觀兵于孟津，諸侯皆曰「帝紂可伐矣！」武王曰「汝未知天命，未可也。」乃還師。左氏傳曰：晉公子及齊，桓公妻之，公子安之，姜與子犯醉而遣之。</sub>

震鱗漦`仕緇`于夏庭兮，匝三正而滅姬。<sub>應劭曰：震為龍，鱗蟲之長。漦，沫也。曹大家曰：三正，謂夏殷周也。〔善曰〕史記曰：夏后氏之衰也，有二龍止於夏庭而言曰「余，褒之二君也。」於是幣而冊告之。龍亡而漦在，櫝而~~藏~~去之[^14.3.19]，比三代莫敢發之。至厲王發而觀之，漦流于庭，化為玄~~龜~~黿[^14.3.20]，童妾而遭之，既笄而孕生子，懼而棄之。有收之奔褒，褒人有罪，入棄子以贖罪，謂之褒姒。幽王廢申后，立褒姒為后。廢后父申侯怒，攻幽王，遂殺幽王驪山下。</sub>

巽羽化于宣宮兮，彌五辟而成災。<sub>曹大家曰：易巽卦為雞，雞羽蟲之屬，故言羽也。應劭曰：宣帝時，未央宮路軨中雌雞化為雄，元后時始為太子妃，至平帝歷五葉而莽篡也。五辟，謂王后，元帝也，成帝也，哀帝也，平帝也。辟，君也。故云終五辟而成災也。</sub>

道脩長而世短兮，敻冥默而不周。<sub>曹大家曰：敻，遠邈也。周，至也。言天道長遠，人世促短，當時冥默，不能見徵應之所至也。劉德曰：冥默玄深，不可通至。</sub>

胥仍物而鬼諏`子侯`兮，乃窮宙而達幽。<sub>應劭曰：胥，須也。仍，因也。諏，謀也。易曰：人謀鬼謀，百姓與能。往古來今曰宙。聖人須因卜筮，然後謀鬼神，極古今，通幽微也。</sub>

媯巢姜於孺筮兮，旦筭祀于契龜。<sub>應劭曰：媯，陳姓也。巢，居也。姜，齊姓也。旦，周公名也。孺，小也。音義曰：筭，數也。祀，年也。〔善曰〕左氏傳曰：陳公子完奔齊。又曰：敬仲其少也。周史有以周易見陳侯，筮之，遭觀之否，曰「是謂觀國之光，利用賓于王，此其代陳有國乎[^14.3.21]？不在此，其在異國；非此其身，在其子孫。若異國，必姜姓也。」又曰：懿氏卜妻敬仲，其妻占之曰「有媯之後，將育于姜。」*杜預曰：敬仲，陳公子完也。*左氏傳：王孫滿曰「周卜世三十，卜年七百，天所命也。」毛詩曰：爰契我龜。</sub>

宣曹興敗於下夢兮，魯衛名謚於銘謠。<sub>曹大家曰：宣，周宣王也。〔善曰〕毛詩曰：牧人乃夢，衆維魚矣。大人占之，衆維魚矣，實維豐年。宣王竟中興。左氏傳曰：初，曹人或夢衆君子立於社宮而謀亡曹，曹叔振鐸請待公孫強，許之。及曹伯陽即位，公孫強為政，背晉而奸宋，宋人伐之，執曹伯陽以歸，殺之。又曰：師己曰「吾聞文成之世，童謠有之，『裯父喪勞，宋父以驕。』」*杜預曰：裯父，昭公；宋父，定公也。*應劭曰：昭公死于野井，定公即位而驕也。莊子曰：衛靈公卜葬沙丘而吉，掘之數仞，得石槨焉。有銘曰「不馮其子。」靈公奪而~~理~~埋之[^14.3.22]，靈之為靈久矣夫。</sub>

妣聆呱而~~劾~~刻`何弋`石兮[^14.3.23]，許相理而鞫條。<sub>應劭曰：妣，叔向母；石，叔向子。字林曰：呱，子啼聲也。〔善曰〕左氏傳曰：叔向娶申公巫臣氏，生伯石。姑視之，及堂，聞其聲而還，曰「是豺狼之聲，非是莫喪羊舌氏。」*杜預曰：姑，叔向之母也。*應劭曰：刻其必滅羊舌氏。本或為劾。項岱曰：舉罪曰劾。漢書曰：周亞夫為河內守，許負相之曰「縱理入口，此餓死法也。」後亞夫封條侯，為丞相。人上變告子，事連亞夫，亞夫詣廷尉，不食五日，歐血而死。毛萇詩傳曰：鞫，告也。</sub>

道混成而自然兮，術同原而分流。<sub>曹大家曰：大道神明，混沌而成，言人生而心志在內，聲音在外，骨體有形，事變有會，更相為表裏，合成一體，此自然之道。至於術學，論其成敗，考其貧賤，觀其富貴，各取一概，故或聽聲音，或見骨體，或占色理，或視威儀，或察心志，或省言行，或考卜筮，或本先祖，如水同原而分流也。〔善曰〕老子曰：有物混成，先天地生。又曰：道法自然也。</sub>

神先心以定命兮，命隨行以消息。<sub>曹大家曰：言人之行，各隨其命，命者，神先定之，故為徵兆於前也。雖然，亦在人消息而行之。</sub>

斡流遷其不濟兮，故遭罹而嬴縮。<sub>項岱曰：斡，轉也。遷，徙也。嬴，過也。縮，不及也。遭，遇也。罹，憂也。言人受先祖善惡之跡，轉徙流行，故有遭遇福禍相及也。</sub>

三欒同於一體兮，雖移易而不忒。<sub>應劭曰：晉大夫欒書，書子黶，黶子盈。書賢而覆黶，黶惡而害盈。曹大家曰：天命祐善災惡，非有差也。然其道廣大，雖父子百葉，猶若一體也。〔善曰〕左氏傳：秦伯問士鞅曰「晉大夫誰先亡？」對曰「其欒氏乎！黶忕虐已甚，猶可以免其身，禍在盈也。欒黶死，盈之善未能及人，武子之施沒矣，而黶之惡實彰，將於是乎在。」後晉果滅欒氏。</sub>

洞參差其紛錯兮，斯衆兆之所惑。<sub>曹大家曰：衆，庶也。兆，人也。報應參差不齊，紛亂錯繆，故迷惑不信天道也。〔善曰〕楚辭曰：衆兆之所咍。</sub>

周賈盪而貢憤兮，齊死生與禍福。<sub>曹大家曰：周，莊周。賈，賈誼也。貢，潰也。憤，亂也。盪，盪不知所守也。莊周賈誼有好智之才，而不以聖人為法，潰亂於善惡，遂為放盪之辭。莊周曰：生為徭役，死為休息。賈誼曰：忽然為人，何足控揣？化為異物，又何足患？</sub>

抗爽言以矯情兮，信畏犧而忌鵩。<sub>項岱曰：抗極過差之言，以矯枉其情耳。〔善曰〕莊子曰：或聘莊子，莊子應其使曰「子見犧牛乎？衣以文繡，食以蒭菽，及其牽入于太廟，雖欲為孤犢，其可得乎？」鵩鳥，已見上文。</sub>

所貴聖人至論兮，順天性而斷誼。<sub>曹大家曰：至論，謂五經六藝，所以貴之者，順天之性也，亦當以義斷之，不可貪苟生而失名。</sub>

物有欲而不居兮[^14.3.24]，亦有惡而不避。<sub>〔善曰〕論語：子曰「富與貴，是人之所欲，不以其道得之，不處也；貧與賤，是人之所惡，不以其道得之，不去也。」</sub>

守孔約而不貳兮，乃輶德而無累。<sub>曹大家曰：孔，甚也。輶，輕也。言聖人所守甚約，而無二端，則平心立而思慮輕矣。〔善曰〕輶德，德輕而易行也。毛詩曰：德輶如毛，民鮮克舉之。曹大家~~曰：~~以乃為內[^14.3.25]。晉灼曰：與萬物無害累也。</sub>

三仁殊於一致兮，夷惠舛而齊聲。<sub>項岱曰：三人所行各異，俱至於仁也。曹大家曰：柳下惠以不去辱身為善，伯夷以高逝為賢，言去留適等也。〔善曰〕論語曰：微子去之，箕子為之奴，比干諫而死。孔子曰「殷有三仁焉。」又，子曰「不降其志，不辱其身，伯夷叔齊與？」謂柳下惠降志辱身也。</sub>

木偃息以蕃魏兮，申重繭以存荊。<sub>〔善曰〕木，段干木也。蕃魏，已見魏都賦。呂氏春秋曰：田贊說荊王曰「若夫偃息之義，則未之識也。」*高誘曰：段干木偃息以安魏也。*淮南子曰：申包胥重繭，七日七夜，至于秦庭，以見秦王曰「使下臣告急。」秦王乃發軍擊吳，果大破之，以存楚國。高誘戰國策注曰：重繭，累胝也。繭，古典切。胝，竹遲切。</sub>

紀焚躬以衛上兮，皓頤志而弗傾。<sub>〔善曰〕漢書曰：項羽圍漢滎陽，將軍紀信曰「事急矣，臣請誑楚，可以間出。」信乃乘王車，曰「食盡，漢王降楚。」皆之城東觀紀信，王得與數十騎出遁。羽見信，問漢王安在，曰「已去矣。」羽燒殺信。項岱曰：皓，四皓也。頤，養也。漢書曰：袁公、綺里季、夏黃公、角里先生，當秦之世，避而入商雒深山。</sub>

侯草木之區別兮，苟能實其必榮。<sub>曹大家曰：侯，候也。項岱曰：苟，誠也。張晏曰：苟能有仁義之道，必有榮名也。〔善曰〕論語：子夏曰「君子之道，譬諸草木，區以別矣。」</sub>

要沒世而不朽兮，乃先民之所程。<sub>〔善曰〕論語：子曰「君子疾沒世而名不稱焉。」左氏傳：穆叔曰「魯有先大夫臧文仲，既歿，其言立，此之謂不朽。」毛詩曰：匪先人是程。*毛萇曰：程，法也。*</sub>

觀天網之紘覆兮，實棐諶而相訓。<sub>曹大家曰：棐，輔也。忱，誠也。相，助也。訓，教也。項岱曰：天網大覆人上，非不信也，誠欲有誠實於世間，亦當相輔助教也。〔善曰〕尙書曰：天威棐忱。諆與忱古字通也。訓或為順。</sub>

謨先聖之大猷兮，亦鄰德而助信。<sub>曹大家曰：謨，謀也。猷，道也。言人常當謨先聖人之道，亦當為鄰人所助也。孔子曰：天所助，順也；人所助，信也。孔子曰：德不孤，必有鄰。〔善曰〕毛詩曰：匪大猷是經。或作繇字，誤也。</sub>

虞韶美而儀鳳兮，孔忘味於千載。<sub>〔善曰〕尙書曰：簫韶九成，鳳皇來儀。論語曰：子在齊聞韶，三月不知肉味。</sub>

素文信而厎麟兮，漢賓祚于異代。<sub>應劭曰：厎，致也。孔子作春秋素王之文，~~以明示禮度~~有視明禮脩之信而致麟[^14.3.26]，漢封其後為裒成及紹嘉公係殷後[^14.3.27]，為二代之客也。〔善曰〕春秋緯曰：麟出周亡，故立春秋，制素王，授當興也。</sub>

精通靈而感物兮，神動氣而入微。<sub>曹大家曰：言人參於天地，有生之最神靈也，誠能致其精誠，則通於神靈，感物動氣而入微者矣。</sub>

養流睇而猿號兮，李虎發而石開。<sub>曹大家曰：睇，眄也。〔善曰〕淮南子曰：楚有白猿，王自射之，則搏矢而顧；使養由基射之，始調弓矯矢，未發，而猿抱樹號矣。流或為由，非也。漢書曰：李廣居右北平，獵，見草中石，以為虎而射之，中石沒矢，視之，石也。他日射之，終不能入。</sub>

非精誠其焉通兮，苟無實其孰信？<sub>曹大家曰：非精誠所感，誰能若斯。</sub>

操末技猶必然兮，矧耽躬於道真。<sub>項岱曰：矧，況。耽，樂也。言由基、李廣奮精誠於末技，感獸而開石，豈況乃能推至精耽身於大道之中乎？〔善曰〕莊子曰：道之真，以持身也。</sub>

登孔昊而上下兮，緯群龍之所經。<sub>應劭曰：昊，太昊也。孔，孔子也。群龍，喻群聖也。自伏羲下訖孔子，經緯天道備矣。孟康曰：聖人作經，賢者緯之。</sub>

朝貞觀而夕化兮，猶諠己而遺形。<sub>應劭曰：貞，正也。諠，忘也。易曰：天地之道，貞觀者也。張晏曰：言朝聞大道而夕死可也。〔善曰〕論語曰：朝聞道，夕死可矣。鵩鳥賦曰：釋智遺形。</sub>

若胤彭而偕老兮，訴來哲而通情。<sub>〔善曰〕言人若欲胤彭祖之年，偕老聃之壽，當~~訊~~訴之來哲[^14.3.28]，與之通情，非己所慕也。列仙傳曰：彭祖，殷賢大夫，歷夏至商末，號年七百。老，已見遊天台山賦。</sub>

亂曰：天造草昧，立性命兮。<sub>曹大家曰：亂，理也。天道始造，萬物草創於冥昧之中，皆立其性命也。〔善曰〕周易曰：天造草昧。</sub>

復心弘道，惟~~聖~~賢聖兮[^14.3.29]。<sub>曹大家曰：明道在人身，誠能復心而弘之，達於天地之性也。周易曰：復其見天地之心乎。孔子曰：人能弘道，非道弘人。</sub>

渾元運物，流不處兮。<sub>曹大家曰：渾，大也。元，氣；運，轉也。物，萬物也。言元氣周行，終始無已，如水之流，不得獨處也。</sub>

保身遺名，民之表兮。<sub>曹大家曰：言人生能保其身，死有遺名，民之表也。〔善曰〕莊子曰：可以保身，可以全生。家語：孔子曰「凡上者民之表。」</sub>

舍生取誼，~~以~~亦道用兮[^14.3.30]。<sub>應劭曰：孟子曰：生[^14.3.31]我所欲也，義亦我所欲也，二者不可得兼，舍生而取義也。~~應劭曰~~舍，置也。</sub>

憂傷夭物，忝莫痛兮。<sub>曹大家曰：忝，辱也。橫夭於物，憂辱傷生，耻辱不過於是。</sub>

皓爾太素，曷渝色兮。<sub>曹大家曰：皓，白也。素，質也。渝，變也。言人能篤信好學，守死善道，不漸染於流俗，是為白爾，天質何有渝變之色也。</sub>

尚越其幾，淪神域兮。<sub>曹大家曰：大素不染[^14.3.32]，尚，庶幾也。越，於也。神色不變，則庶幾於神道之幾微，而入於神明之域矣。子曰：知幾其神乎。</sub>

[^14.3.1]: 考異：注「家語孔子曰」：袁本「家」上有「善曰」二字，是也。茶陵本移每節注首，尤刪去，皆非。下注「漢書曰班氏之先」上，「淮南子曰蟬」上，「成帝之初」上，「孟子曰窮」上，「孔叢子曰仲尼大聖」上，「毛詩曰斯言之玷」上，「淮南子曰黃神吟嘯」上，「楚辭曰時不可乎再得」上，「周易曰初九」上，「莊子曰天與地無窮」上，「曹大家以寤為迕也」上，「孝景立栗姬男」上，「韓詩曰謀猶迴穴」上，「莊子曰田開」上，「論語孔子曰」上，「論語曰長沮桀溺」上，「禮記曰孔子哭子路」上，「論語子路行行如也」上，「言罔兩責景之無操」上，「仁謂求仁」上，「周易曰東鄰殺牛」上，「左氏傳曰晉獻公」上，「國語晉侯問簡子曰」上，「成命以成天命也」上，「史記曰夏后氏之衰也」上，「左氏傳曰陳公子完」上，「毛詩曰牧人乃夢」上，「左氏傳曰叔向」上，「老子曰有物混成」上，「左氏傳秦伯問士鞅曰」上，「楚辭曰衆兆之所咍」上，「莊子曰或聘莊子」上，「論語子曰富與貴」上，「輶德德輕而易行也」上，「論語曰微子」上，「論語子夏曰」上，「尙書曰天威棐忱」上，「毛詩曰匪大猷是經」上，「春秋緯曰麟出」上，「淮南子曰楚有白猿」上，「莊子曰道之真」上，「論語曰朝聞道」上，「周易曰天造草昧」上，「莊子曰可以保身」上，同。又篇中每節首凡非舊注者，亦同，不具出。

[^14.3.2]: 考異：注「曰高陽配水也」：案：「曰」上當有「又」字，各本皆脫。

[^14.3.3]: 考異：注「乳虎故曰炳靈」：何校「乳虎」改「虎乳」。陳云當從漢書注作「虎乳」。案：所校是也。各本皆倒。

[^14.3.4]: 考異：注「象恭滔天」：茶陵本「象」上有「尙書曰」三字。袁本有「善曰」二字。案：此當兩有「善曰尙書曰」五字。

[^14.3.5]: 考異：注「皮義」：袁本、茶陵本作「平鄙」，五臣音也。注末袁本有「善曰圮皮義切」六字。茶陵本有「圮皮義切」四字，善音也。尤刪移，非。

[^14.3.6]: 考異：注「越」：袁本作「善曰曰音越」，在注末，是也。茶陵本無，尤刪移，皆非。

[^14.3.7]: 考異：注「韋昭曰音昧又音忽」：袁本作「鄧展曰昒音昧一音忽」在注末，是也。茶陵本脫「昧一音」三字，尤移改，皆非。

[^14.3.8]: 考異：注「盍何不也」：袁本、茶陵本「盍」上有「應劭曰」三字，是也。

[^14.3.9]: 考異：上聖迕而後拔兮：袁本云善作「迕」，茶陵本云五臣作「寤」。案：各本所見皆非也。善亦作「寤」，故曰曹大家以「寤」為「迕」；若作「迕」，此注不可通。漢書作「寤」，師古如字解之，義異文同也。

[^14.3.10]: 考異：雖群黎之所禦：袁本、茶陵本「雖」作「豈」，是也。案：漢書作「豈」。

[^14.3.11]: 考異：注「音訝迎也」：袁本、茶陵本作「韋昭曰御音訝訝迎也」，在注末，是也。尤刪移，非。

[^14.3.12]: 考異：注「所也音由」：袁本、茶陵本作「孔安國尙書傳曰逌所也」，在注末，是也。尤刪移，又以五臣「由」作「逌」音，皆非。

[^14.3.13]: 考異：注「今也則亡」：袁本、茶陵本無此四字。

[^14.3.14]: 考異：恐魍魎之責景兮：案：「魍魎」當作「罔兩」，應劭注同。袁、茶陵二本所載五臣翰注作「魍魎」，各本善注作「罔兩」，蓋正文以五臣亂善。漢書作「罔蜽」，與此小異。顏注引莊子仍作「兩」。

[^14.3.15]: 考異：嬴取威於伯儀兮：袁本、茶陵本「伯」作「百」，是也。案：漢書作「百」。

[^14.3.16]: 考異：注「伯益在唐虞為」：案：「虞為」當作「為虞」，各本皆倒。漢書顏注引作「伯益為虞」，無「在唐」二字。

[^14.3.17]: 考異：注「泠周鳩」：何校「周」改「州」，陳同，是也。各本皆誤。

[^14.3.18]: 考異：注「三年逢公所馮」：案：「年」當作「所」。各本皆誤，此韋昭周語注也。漢書顏注亦可證。

[^14.3.19]: 考異：注「櫝而藏之」：袁本「藏」作「去」，是也。茶陵本亦誤「藏」。運命論注引作「去」。

[^14.3.20]: 考異：注「化為玄龜」：案：「龜」當作「黿」，各本皆偽。運命論注引作「黿」。

[^14.3.21]: 考異：注「此其代陳有國乎」：袁本、茶陵本無「代陳」二字。案：此尤校添之也。

[^14.3.22]: 考異：注「靈公奪而理之」：袁本「理」作「埋」，是也。茶陵本亦誤「理」。案：此引則陽文也，釋文「奪而里」一本作「奪而埋之」可證。

[^14.3.23]: 考異：妣聆呱而劾石兮：案：「劾」當作「刻」，注引應劭曰「刻其必滅羊舌氏」，本或為「劾」云云可證也。袁、茶陵二本所載五臣濟注云「劾，刻也」，蓋取或為之本改成「劾」字，二本正文下「何弋」亦五臣音也，各本皆以之亂善而失著校語。漢書作「刻」，引應注云「刻知其後必滅羊舌氏」，字與善同矣。

[^14.3.24]: 考異：物有欲而不居兮：袁本「兮」下有校語云善作「乎」。茶陵無。案：袁所見非。漢書作「兮」。

[^14.3.25]: 考異：注「曹大家曰以乃為內」：陳云「曰」字衍，是也。各本皆衍。

[^14.3.26]: 考異：注「以明示禮度之信而致麟」　案：「以明示禮度」當依漢書顏注引作「有視明禮脩」。各本皆誤。「視明禮脩」之解，詳具群籍，茲不具論。

[^14.3.27]: 考異：注「封其後為紹嘉公係殷」：何校「封」上添「漢」字，「殷」下添「後」字；陳云當有，並見漢書注，是也。各本皆脫。顏引「為」下有「裒成及」三字，亦脫。

[^14.3.28]: 考異：注「當訊之來哲」：袁本、茶陵本「訊」作「訴」，是也。

[^14.3.29]: 考異：惟聖賢兮：袁本云善作「聖賢」。茶陵本云五臣作「賢聖」。案：各本所見皆非也。「聖賢」但傳寫倒，漢書作「賢聖」，以「聖」「命」協韻。

[^14.3.30]: 考異：以道用兮：袁本、茶陵本「以」作「亦」。案：二本是也。漢書作「亦」。

[^14.3.31]: 考異：注「孟子曰生」：袁本有「應劭曰」三字，在「孟」上，其「舍置也」上無。案：袁本是也。漢書顏注引可證。茶陵本改并入五臣，更誤。

[^14.3.32]: 考異：注「曹大家曰大素不染」：袁本「曰」下有「尚庶幾也越於也」七字。案：袁本最是。茶陵本改并入五臣而刪去，非。尤同其誤也。

文選卷第十四

賜進士出身通奉大夫江南蘇松常鎮太等處承宣布政使司布政使胡克家重校刊
