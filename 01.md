# 賦甲

> <span class="n">賦甲者，舊題甲乙，所以紀卷先後，今卷旣改，故甲乙並除，存其首題，以明舊式。</span>

京都上

## 班孟堅兩都賦二首[^z1.1]

> <span class="n">自光武至和帝都洛陽，西京父老有怨。班固恐帝去洛陽，故上此詞以諫。和帝大悅也。[^1.1] [^z1.2]</span>

[^z1.1]: 二首：下或有并序二字。
[^z1.2]: 此節疑非善注。按此一節非後人竄入，疑為李善所用底本原有，即其所稱之舊注也。除諸卷卷首間有此類之注外，凡所選篇文見於漢書而集其諸家之注者，皆是也。

[^1.1]: 兩都賦二首注「自光武至和帝都洛陽」下至「和帝大悅也」　何屺瞻焯校曰：案後漢書班固傳，則兩都賦明帝世所上，注和帝誤。陳少章景雲校曰：賦作於明帝之世，注中「故上此以諫，和帝大悅」，語未詳所據。今案：此一節，非善注也。善下引後漢書「顯宗時除蘭臺令史，遷爲郎，乃上兩都賦」，不得有此注甚明。卽五臣銑注亦言明帝云云。然則幷非五臣注也。且此是卷首所列子目，其下本不應有注，決是後來竄入。凡善注失舊，有竄入五臣注者，有幷非五臣注而亦竄入者，說詳在後。

### 兩都賦序

> 班孟堅<span class="n">范曄後漢書曰：班固，字孟堅，北地人也[^z1.4]。年九歲能屬文，長遂博貫載籍。顯宗時，除蘭臺令史，遷爲郎，乃上兩都賦。大將軍竇憲出征匈奴，以固爲中護軍。憲敗，固坐免官，遂死獄中。</span>

或曰：賦者，古詩之流也。<span class="n">毛詩序曰：詩有六義焉，二曰賦。故賦爲古詩之流也。諸引文證，皆舉先以明後，以示作者必有所祖述也，他皆類此。</span>

昔成康沒而頌聲寢，王澤竭而詩不作。<span class="n">言周道旣微[^m1]，雅頌並廢也。史記曰：周武王太子誦立，是爲成王。成王太子釗立，是爲康王。毛詩序曰：頌者，以其成功告於神明者也。樂稽耀嘉曰：仁義所生爲王。毛詩序曰：止乎禮義，先王之澤也。然則作詩稟乎先王之澤，故王澤竭而詩不作。作，興也。孟子曰：王者之跡息而詩亡。</span>

大漢初定，日不暇給。<span class="n">漢書曰：高祖姓劉氏，立爲漢王，滅項羽，卽皇帝位；荀悅曰：諱邦，字季。史記曰：雖受命，而日有不暇給也。</span>

至於武宣之世，乃崇禮官，考文章，<span class="n">漢書曰：孝武皇帝，景帝中子；荀悅曰：諱徹。漢書曰：孝宣帝，武帝曾孫，戾太子孫；荀悅曰：諱詢，字次卿。</span>

內設金馬石渠之署，外興樂府協律之事，<span class="n">史記曰：金馬門者，宦者署門，傍有銅馬，故謂之曰金馬門。三輔故事曰：石渠閣在大秘殿北，以閣秘書。漢書曰：武帝定郊祀之禮，乃立樂府，以李延年爲協律都尉。</span>

以興廢繼絕，潤色鴻業[^z1.7]，是以衆庶說豫，福應尤盛。<span class="n">言能發起遺文，以光讚大業也。論語：子曰，興滅國，繼絕世。然文雖出彼而意微殊，不可以文害意。他皆類此。論語：子曰，東里子產潤色之。劇秦美新曰：制成六經，洪業也。</span>

白麟赤鴈芝房寶鼎之歌，薦於郊廟，<span class="n">漢書，武紀曰：行幸雍，獲白麟，作白麟之歌。又曰：行幸東海，獲赤鴈，作朱鴈之歌。又曰：甘泉宮內產芝，九莖連葉，作芝房歌[^z1.9]。又曰：得寶鼎后土祠傍，作寶鼎之歌。</span>

神雀五鳳甘露黃龍之瑞，以爲年紀。<span class="n">漢書，宣紀曰：神雀元年；應劭曰：前年神雀集長樂宮，故改年也。又曰：五鳳元年；應劭曰：先者鳳皇五至，因以改元。又甘露元年。詔曰：乃者鳳皇至甘露降，故以名元年。又曰：黃龍元年；應劭曰：先是黃龍見新豐，因以改元焉。</span>

故言語侍從之臣，若司馬相如、虞丘壽王、東方朔、枚臯、王襃、劉向之屬，朝夕論思，日月獻納，<span class="n">漢書曰：司馬相如，字長卿，爲武騎常侍。又曰：虞丘壽王，字子貢，以善格五[^m2]召待詔，遷爲侍中中郎[^z1.11]。又曰：東方朔，字曼倩，上書自稱舉，上偉之，令待詔公車，後拜爲太中大夫給事中。又曰：枚臯，字少孺，上書北闕，自稱枚乘之子，上得大喜，召入見，待詔，拜爲郎。又曰：王襃，字子淵，上令襃待詔，襃等數從獵，擢爲諫大夫。又曰：劉向，字子政，爲輦郎[^m3]，遷中壘校尉。</span>

而公卿大臣御史大夫倪寬、太常孔臧、太中大夫董仲舒、宗正劉德祖[^m4]、太子太傅蕭望之等，時時間作。<span class="n">漢書曰：倪寬，脩尙書，以郡選詣博士孔安國，射策爲掌故[^z1.12]，遷侍御史。孔臧集曰：臧，仲尼之後，少以才博知名，稍遷御史大夫，辭曰，臣代以經學爲家，乞爲太常，專脩家業。武帝遂用之。漢書曰：董仲舒以脩春秋爲博士，後爲中大夫。又曰：劉德祖，字路叔，少脩黃老術，武帝謂之千里駒，爲宗正。又曰：蕭望之，字長倩，以射策甲科爲郎，遷太子太傅。</span>

或以抒下情而通諷諭，<span class="n">廣雅曰：抒，㳿也[^m5]；食與切。諷，方鳳切。毛詩序曰：吟詠情性，以諷其上。楚辭曰：抒中情而屬詩。</span>

或以宣上德而盡忠孝。<span class="n">國語：泠州鳩曰，夫律，所以宣布哲人之令德。</span>
雍容揄揚，著於後嗣，抑國家之遺美[^z1.13]，亦雅頌之亞也。<span class="n">說文曰：揄，引也；以珠切。孔安國尙書傳曰：揚，舉也。毛詩序曰：言天下之事，形四方之風，謂之雅。</span>

故孝成之世，論而錄之，蓋奏御者千有餘篇，<span class="n">漢書曰：孝成皇帝，元帝太子也；荀悅曰：諱驁，字太孫。</span>

而後大漢之文章，炳焉與三代同風。<span class="n">蒼頡篇曰：炳，著明也；彼皿切。論語：子曰，三代之所以直道而行；馬融曰：三代，夏、殷、周。</span>

且夫道有夷隆，學有麤密。因時而建德者，不以遠近易則。故臯陶歌虞、奚斯頌魯，同見采於孔氏，列于[^m6]詩書，其義一也。<span class="n">尙書：臯陶歌曰，元首明哉，股肱良哉，庶事康哉。韓詩魯頌曰：新廟弈弈，奚斯所作；薛君曰：奚斯，魯公子也，言其新廟弈弈然盛，是詩，公子奚斯所作也。</span>

稽之上古則如彼，考之漢室又如此。斯事雖細，然先臣之舊式，國家之遺美，不可闕也。臣竊見海內清平，朝廷無事，<span class="n">蔡邕獨斷：或曰，朝廷亦皆依違尊者所都，連舉朝廷以言之[^1.2]。諸釋義或引後以明前，示臣之任不敢專。他皆類此。</span>

京師脩[^m7]宮室，浚城隍，[^m8]起苑囿，以備制度。<span class="n">公羊傳曰：京師者，天子之居也。京者何，大也。師者何，衆也。天子之居，必以衆大之辭言也。說文曰：城池無水曰隍。周禮曰：囿遊之獸；鄭玄曰：囿，今之苑。</span>

西土耆老咸懷怨思，冀上之睠顧，而盛稱長安舊制，有陋洛邑之議[^1.3] [^z1.14]。<span class="n">長安在西，故曰西土。尙書曰：西土有衆。</span>

故臣作兩都賦，以極衆人之所眩曜，折以今之法度。辭[^z1.15]曰：

[^1.2]: 兩都賦序注「亦皆依違尊者都舉朝廷以言之」　吳郡袁氏翻雕六臣本，茶陵陳氏刻增補六臣本，「都」上有「所」字，「舉」上有「連」字。案：此尤延之校改之也。袁本五臣居前、善次後，茶陵本善居前、五臣次後，皆取六家以意合幷如此。凡各本所見善注，初不甚相懸，逮尤延之多所校改，遂致迥異。說見每條下。
[^1.3]: 有陋雒邑之議　袁本、茶陵本「雒」作「洛」。案：二本不著校語，詳賦正文及注俱用「洛」字，其後漢書所載賦亦作「洛」，蓋善自作「洛」也。

[^z1.4]: 北地人：今後漢書班彪傳作扶風安陵人。然徵之班彪北征賦，班氏或由摟煩遷居北地。善引後漢書疑非范蔚宗本。按此節疑非善注。
[^z1.7]: 鴻業：今劇秦美新作洪業。
[^z1.9]: 芝房歌：漢書武帝紀，房下有之字。
[^z1.11]: 中郎：原作中書，據本傳改。
[^z1.12]: 故：或作固，字通。
[^z1.13]: 國家之遺美：善本無此五字，五臣本有。
[^z1.14]: 洛：或作雒。
[^z1.15]: 辭：善本作其詞二字。

[^m1]: 愚按：言：鄭大本無言字，似誤。
[^m2]: 愚按：格五：古代博戲名，棋類。
[^m3]: 愚按：輦郎：鄭大本作郎中。
[^m4]: 愚按：劉德祖：胡克家本德無祖字，注內同。
[^m5]: 愚按：㳿：鄭大本作渫。胡克家本也字下重出抒字。
[^m6]: 愚按：于：鄭大本作於。
[^m7]: 愚按：脩：鄭大本作修。
[^m8]: 愚按：鄭大本起上有而字。

### 西都賦一首[^2.1] [^z2.1]

有西都賓問於東都主人曰：「蓋聞皇漢之初經營也，嘗有意乎都河洛矣。輟而弗康，寔用西遷，作我上都。主人聞其故而覩其制乎？」<span class="n">孝經鈎命決曰：道機合者稱皇。尙書曰：厥旣得吉卜，乃經營。東都有河南洛陽，故曰河洛也。鄭玄論語注曰：輟，止也；張衞切。孔安國尙書傳曰：康，安也。穀梁傳曰：葬我君桓公。我君，接上下也。</span>

主人曰：「未也。願賓攄懷舊之蓄念，發思古之幽情。博我以皇道，弘我以漢京。」<span class="n">廣雅曰：攄，舒也。孔安國尙書傳曰：蓄，積也。論語：顏淵曰，夫子博我以文。</span>

賓曰：「唯唯<span class="n">上聲</span>。<span class="n">禮記曰：父召，無諾[^m9]，唯而起。</span>

漢之西都，在於雍州，寔曰長安。<span class="n">漢書曰：秦地於禹貢時跨雍梁二州，漢興，立都長安。</span>

左據函谷二崤之阻，表以太華終南之山，<span class="n">戰國策：蘇秦曰，秦，東有殽函之固。鹽鐵論曰：秦左殽函。漢書音義：韋昭曰，函谷關。左氏傳曰：崤有二陵，其南陵夏后臯之墓，其北陵文王所避風雨也。表，標也[^z2.2]。山海經曰：華首之山西六十里曰太華之山。毛詩曰：終南何有，有條有枚[^z2.3]；毛萇曰：終南，周之名山中南也[^z2.4]。</span>

右界襃斜隴首之險，帶以洪河涇渭之川。衆流之隈，汧涌其西[^2.2] [^z2.5]。<span class="n">長楊賦曰：命右扶風發人，西自襃斜。梁州記曰：萬石城泝漢上七里有襃谷，南口曰襃，北口曰斜，長四百七十里。鹽鐵論曰：秦右隴阨。漢書：幸雍，白麟歌曰，朝隴首，覽西垠。尙書曰：導河自積石，南至于華陰。山海經曰：涇水出長城北。尙書曰：導渭自鳥鼠同穴。</span>

華實之毛，則九州之上腴焉，防禦之阻，則天地之隩區焉。<span class="n">春秋文耀鉤曰：春致其時，華實乃榮。左氏傳：君子曰，澗溪沼沚之毛。漢書曰：秦地，九州膏腴。楊雄衞尉箴曰：設置山險，盡爲防禦。說文曰：隩，四方之土可定居者也；於報切。</span>

是故橫被六合，三成帝畿。周以龍興，秦以虎視。<span class="n">漢書音義：文穎曰，關西爲橫。孔安國尙書傳曰：被，及也。呂氏春秋曰：神通乎六合；高誘曰：四方上下爲六合。三成帝畿，謂周、秦、漢也。樂稽耀嘉曰[^2.3]：德象天地爲帝。周禮曰：方千里曰王畿。史記曰：周后稷，名弃，堯舜時爲農師，號后稷，姓姬氏，至孫公劉，周之道興，至文王徙都豐，武王滅紂。孔安國尙書序曰：漢室龍興。史記曰：秦之先，帝顓頊之苗裔，至孝公作咸陽，政幷六國，稱皇帝。周易曰：虎視眈眈，其欲逐逐。</span>

及至大漢受命而都之也，仰悟東井之精，俯協河圖之靈。<span class="n">漢書曰：漢元年十月，五星聚于東井[^m10]，沛公至灞上。又曰：以歷推之，從歲星也。此高祖受命之符。尙書：雒書曰，河圖，命紀也。然五經緯，皆河圖也。春秋漢含孳曰：劉季握卯金刀，在軫北，字季，天下服，卯在東方，陽所立，仁且明，金在西方，陰所立，義成功，刀居右，字成章。刀擊秦，枉矢東流，水神哭祖龍，然則成功在西[^2.4] [^z2.7]，故都長安。</span>

奉春建策，留侯演成。<span class="n">漢書曰：高祖西都洛陽，戍卒婁敬求見，說上曰，陛下都洛不便，不如入關，據秦之固。上問張良，良因勸上。是日車駕西都長安，拜婁敬爲奉春君，賜姓劉氏。又曰：封張良爲留侯也。蒼頡篇曰：演，引也。</span>

天人合應，以發皇明。乃眷西顧，寔惟作京。<span class="n">天，謂五星也。人，謂婁敬也。皇，謂高祖也。四子講德論曰：天人並應。毛詩曰：乃眷西顧，此惟與宅[^z2.9]。</span>

於是睎秦嶺，睋北阜。挾灃灞[^2.5]，據龍首。<span class="n">說文曰：睎，望也；呼衣切。秦嶺，南山也。漢書曰：秦地有南山。睋，視也，五哥切。北阜，山也。漢書：文帝曰，以北山石爲槨。張揖上林賦注曰：豐[^m11]水出鄠南山豐谷。漢書曰：灞水出藍田谷。山海經曰：華山之西，龍首之山也。</span>

圖皇基於億載，度宏規而大起[^2.6]。<span class="n">長楊賦曰：規億載。孔安國尙書傳曰：十萬曰億。爾雅曰：載，年也。小雅[^m12]曰：羌，發聲也。慶[^m13]與羌古字通[^z2.10]。度，或爲慶也[^2.7]。</span>

肇自高而終平，世增飾以崇麗。歷十二之延祚，故窮泰而極侈。<span class="n">漢書：高祖[^2.8]；張晏曰：以爲功最高[^2.9]，而爲漢帝之祖[^2.10]，故特起名焉。漢書：孝平皇帝，元帝庶孫；荀悅曰：諱衎。漢自高祖至于孝平[z2.12]，凡十二帝也。國語曰：天地之所祚；賈逵曰：祚，祿也。</span>

建金城之[^m14]萬雉，呀周池而成淵。<span class="n">鹽鐵論曰[^z2.13]：秦四塞以爲固，金城千里[^z2.14]。鄭玄周禮注曰：雉，長三丈，高一丈。字林曰：呀，大空貌；火家切。說文曰：城有水曰池。</span>

披三條之廣路，立十二之通門。<span class="n">周禮曰：匠人營國，方九里，旁三門。鄭玄曰：天子十二門，通十二子也。</span>

內則街衢洞達，閭閻且千。九市開場，貨別隧分。人不得顧，車不得旋。闐城溢郭，旁流百廛。紅塵四合，煙雲相連。<span class="n">說文曰：街，四通也；音佳。爾雅曰：四達謂之衢。字林曰：閭，里門也。閻，里中門也。漢宮闕疏曰：長安立九市，其六市在道西，三市在道東。鄭玄周禮注曰：金玉曰貨。薛綜西京賦注曰：隧，列肆道也；音遂。鄭玄禮記注曰：填，滿也。填與闐同，徒堅切。又曰：廛，市物邸舍也；除連切。李陵詩曰：紅塵塞天地，白日何冥冥。</span>

於是旣庶且富，娛樂無疆。都人士女，殊異乎五方。遊士擬於公侯，列肆侈於姬姜[^z2.16]。<span class="n">論語曰：子適衞，冉有僕。子曰，庶矣哉！冉有曰，旣庶矣，又何加焉？曰，富之。毛詩曰：惠我無疆。又曰：彼都人士。又曰：彼君子女。漢書曰：秦地五方雜錯，富人則商賈爲利。列侯貴人，車服僭上。衆庶倣效[^m15]，羞不相及。鄭玄周禮注曰：肆，市中陳物處也。左氏傳：君子曰，詩云，雖有姬姜，無棄憔悴[^m16]。</span>

鄉曲豪舉，遊俠之雄，節慕原嘗，名亞春陵，連交合衆，騁騖乎其中。<span class="n">莊子曰：治州閭鄉曲。史記：魏公子無忌曰，平原之遊，徒豪舉耳。文子曰：智過十人謂之豪。漢書曰：秦地豪桀，則游[^m17]俠通姦。史記曰：平原君趙勝者，趙之諸公子也，諸子中勝最賢，賓客蓋至者數千人。又曰：孟嘗君，名文，姓田氏，孟嘗君在薛，招致諸侯賓客，食客數千人。又曰：春申君者，楚人也，名歇，姓黃氏，考烈王以歇爲相，封春申君，客三千餘人。又曰：魏公子無忌者，魏安釐王弟也，安釐王封公子爲信陵君，致食客三千。楚辭曰：朝騁騖乎江臯。說文曰：騁，直馳也。又曰：騖，亂馳也；音務。</span>

若乃觀其四郊，浮遊近縣，則南望杜霸，北眺五陵。名都對郭，邑居相承。英俊之域，紱冕所興。冠蓋如雲，七相五公。<span class="n">鄭玄周禮注曰：王國百里爲郊。漢書曰：宣帝葬杜陵，文帝葬霸陵，高帝葬長陵，惠帝葬安陵，景帝葬陽陵，武帝葬茂陵，昭帝葬平陵。文子曰：智過萬人謂之英，千人謂之俊。蒼頡篇曰：紱，綬也。說文曰：冕，大夫以上冠也。毛詩曰：有女如雲。相，丞相也。漢書：韋賢爲丞相，徙平陵。車千秋爲丞相，徙長陵。黃霸爲丞相，徙平陵。平當爲丞相，徙平陵。魏相爲丞相，徙平陵。公，御史大夫、將軍通稱也。漢書曰：張湯爲御史大夫，徙杜陵。杜周爲御史大夫，徙茂陵。蕭望之爲前將軍[^m18]，徙杜陵。馮奉世爲右將軍，徙杜陵。史丹爲大將軍，徙杜陵。然其餘不在七相之數者，並以罪國除故也。</span>

與乎州郡之豪傑，五都之貨殖，三選七遷，充奉陵邑。蓋以強幹弱枝[^m19]，隆上都而觀萬國[^2.11] [^z2.18]。<span class="n">文子曰：智過百人謂之傑，十人謂之豪。漢書曰：王莽於長安及五都立均官[^2.12] [^z2.20]，更名雒陽、邯鄲、臨淄、宛、成都市長[^2.13]，皆爲五均司市師[^2.14]。三選，謂選三等之人。七遷，謂遷於七陵也。漢書曰：徙吏二千石、高訾富人及豪傑兼幷[^m20]之家於諸陵，蓋亦以強幹弱枝，非獨爲奉山園也。又元帝詔曰：往者，有司緣臣子之義，奏徙郡國人以奉園陵。自今所爲陵者，勿置縣邑。然則元帝始不遷人陪陵，自元以上，正有七帝也。春秋漢含孳曰：強幹弱流，天之道；宋均曰：流，猶枝也。左傳曰：魯諸大夫曰，禹會諸侯於塗山，執玉帛者萬國。</span>

封畿之內，厥土千里。逴躒[^m21]諸夏[^z2.22]，兼其所有。<span class="n">漢書曰：雒邑與宗周通封畿，爲千里。又曰：秦地沃野千里，人以富饒。逴躒[^m22]，猶超絕也[^2.15]。逴，音卓。躒，呂角切。論語：子曰，夷狄之有君，不如諸夏之亡也。</span>

其陽則崇山隱天，幽林穹谷。陸海珍藏，藍田美玉。<span class="n">上林賦曰：崇山嵸巃崔嵬。楊雄蜀都賦曰：蒼山隱天。韓詩曰：皎皎白駒，在彼穹谷[^2.16] [^z2.23]；薛君曰：穹谷，深谷也。漢書：東方朔曰，漢興，去三河之地，止灞滻以西，都涇渭之南，此謂天下陸海之地[^2.17] [^z2.24]。范子計然曰：玉英出藍田。</span>

商洛緣其隈，鄠杜濱其足。源泉灌注，陂池交屬。<span class="n">漢書：弘農郡有商縣、上雒縣。扶風有鄠縣、杜陽縣。說文曰：隈，水曲也；於回切。孔安國尙書傳曰：濱，涯也。又曰：澤鄣曰陂，停水曰池。</span>

竹林果園，芳草甘木。郊野之富，號爲近蜀。<span class="n">言秦境富饒，與蜀相類，故號近蜀焉。漢書曰：秦地南有巴蜀廣漢，山林竹木蔬食果實之饒。爾雅曰：邑外曰郊，郊外曰野。</span>

其陰則冠以九嵕，陪以甘泉，乃有靈宮起乎其中。秦漢之所極觀，淵雲之所頌歎，於是乎存焉。<span class="n">漢書：谷口縣，九嵕山在西。戰國策：范雎說秦王曰：大王之國，北有甘泉谷口。漢書：公孫卿曰，仙人好樓居，於是上令甘泉作延壽館、通天臺。漢宮闕疏曰：甘泉林光宮，秦二世造[^z2.26] [^m23]。漢書曰：王子淵爲甘泉頌。又曰：楊子雲奏甘泉賦。</span>

下有鄭白之沃，衣食之源。提封五萬[^z2.27] [^m24]，疆埸綺紛[^z2.28] [^m25]。溝塍刻鏤，原隰龍鱗。決渠降雨，荷插成雲。五穀垂穎，桑麻鋪棻[^z2.29] [^m26]。<span class="n">史記曰[^z2.32] [^m27]：韓聞秦之好興事，欲罷，無令東伐，迺使水工鄭國間說秦，令鑿涇水，自中山西抵瓠口爲渠，並北山東注洛，溉舄鹵之地四萬餘頃。收皆畝稅一鍾[^m28]，命曰鄭國渠。[^m29]趙中大夫白公，復奏穿渠引涇水，首起谷口，尾入櫟陽，注渭，溉田四千餘頃，因曰白渠。人得其饒，歌之曰：田於何所，池陽谷口。鄭國在前，白渠起後，舉插爲雲，決渠爲雨，涇水一石，其泥數斗，且溉且糞，長我禾黍，衣食京師，億萬之口。又曰[^m30]：天子畿方千里，提封百萬井；臣瓚案：舊說云，提，撮凡也。言大舉頃畝也；韋昭曰：積土爲封限也。毛詩曰：疆埸有瓜。周禮曰：十夫有溝；鄭玄曰：遂，廣深各二尺，溝倍之。說文曰：塍，稻田之畦也；音繩。爾雅曰：高平曰原，下濕曰隰。[^z2.33]周禮曰：以五穀養病；漢書音義，韋昭曰，黍、稷、菽、麥、稻也。毛詩曰：實穎實栗；毛萇曰：穎，垂穎也；小雅曰：禾穗謂之穎。爾雅曰：鋪[^m31]，布也；普胡切。王逸楚辭注曰：紛，盛貌也。棻與紛[^m32]，古字通。</span>

東郊則有通溝大漕，潰渭洞河，汎舟山東[^z2.34] [^m33]，控引淮湖，與海通波。<span class="n">言通溝大漕，旣達河渭，又可以汎舟山東，控引淮湖之流，而與海通其波瀾。漢書：武紀曰，穿漕渠通渭[^2.18]；如淳曰：水轉曰漕。蒼頡篇曰：潰，旁決也；胡對切。說文曰：洞，疾流也。國語曰：秦汎舟於河，歸糴於晉。史記曰：滎陽下引河，東南爲鴻溝，以與淮泗會也。</span>

西郊則有上囿禁苑，林麓藪澤，陂池連乎蜀漢，繚以周墻，四百餘里。離宮別館，三十六所。神池靈沼，往往而在。<span class="n">上囿禁苑，卽林苑也。羽獵賦曰：開禁苑。穀梁傳曰：林屬於山爲麓[^m34]。鄭玄周禮注曰：澤無水曰藪。漢書有蜀郡漢中郡[^2.19]。繚，猶繞也。三輔故事曰：上林連緜[^m35]，四百餘里。繚，力鳥切。離、別，非一所也。上林賦曰：離宮別館，彌山跨谷。三秦記曰：昆明池中有神池，通白鹿原。毛詩曰：王在靈沼。</span>

其中乃有九真之麟，大宛之馬。黃支之犀，條枝之鳥[^2.20]。踰崑崙，越巨海，殊方異類，至于三萬里。<span class="n">漢書：宣帝詔曰，九真獻奇獸；晉灼漢書注曰：駒形，麟色，牛角。又武紀曰：貳師將軍廣利斬大宛王首，獲汗血馬。又曰：黃支自三萬里貢生犀。又曰：條枝國臨西海，有大鳥，卵如甕。山海經曰：帝之下都，崑崙之墟[^m36]，高萬仞。河圖括地象曰：崑崙在西北[^m36]，其高萬一千里。子虛賦曰：東注巨海也。</span>

其宮室也，體象乎天地，經緯乎陰陽。據坤靈之正位，倣太紫之圓方[^z2.35] [^m37]。<span class="n">七略曰：王者師天地，體天而行。是以明堂之制，內有太室，象紫微宮，南出明堂，象太微。春秋元命苞曰：紫之言此也，宮之言中也，言天神圖法，陰陽開閉，皆在此中也。周易曰：坤，地道也。楊雄司命箴曰[^2.21] [^z2.36]：普彼坤靈，侔天作制。春秋合誠圖曰：太微，其星十二，四方。又曰：紫宮，大帝室也。</span>

樹中天之華闕，豐冠山之朱堂。因瓌材而究奇，抗應龍之虹梁。列棼橑以布翼，荷棟桴而高驤。<span class="n">列子曰：周穆王築臺，號曰中天之臺。漢書曰：蕭何立東闕、北闕。周易曰：豐其屋。漢書曰：蕭何作未央宮。潘岳關中記曰：未央宮殿，皆疏龍首山土作之。然殿居山上，故曰冠云。埤蒼曰：瓌瑋，珍琦也。應龍虹梁，梁形似龍而曲如虹也。廣雅曰：有翼曰應龍。爾雅曰：螮蝀，虹也。螮，音帝。蝀，音董。虹，音紅。說文曰：棼，複屋棟也[^m38]；扶云切。又曰：橑，椽也；梁道切。又曰：翼，屋榮也。爾雅曰：棟謂之桴；音浮。</span>

雕玉瑱以居楹[^z2.37]，裁金璧以飾璫。<span class="n">言彫刻玉礩，以居楹柱也。爾雅曰：玉謂之彫[^2.22]；郭璞曰：治玉名也。廣雅曰：磌，礩也。瑱與磌古字通，並徒年切。說文曰：楹，柱也。上林賦曰：華榱璧璫；韋昭曰：裁金爲璧，以當榱頭。</span>

發五色之渥彩[^m39]，光爓朗以景彰。<span class="n">毛詩曰：顏如渥丹；鄭玄曰：渥，厚漬也；烏學切[^m40]。字林曰：爓，火貌也。</span>

於是左墄右平，重軒三階。閨房周通，門闥洞開。列鍾虡於中庭[^m41]，立金人於端闈。<span class="n">七略曰：王者宮中，必左墄而右平。摯虞決疑要注曰：凡太極乃有陛，堂則有階無陛也。左墄右平，平者，以文塼相亞次也，墄者，爲陛級也。言陛級勒墄然[^2.23]，七則切。王逸楚辭注曰：軒，樓板也。周禮：夏后氏世室九階；鄭玄曰：南面三，三面各二也。爾雅曰：宮中門謂之闈，小者謂之閨。毛萇詩傳曰：闥，門內也。史記曰：始皇大收天下兵器，聚之咸陽，銷以爲鐘鐻，鑄金人十二，重各千斤，置宮中；徐廣曰：鐻，音巨。毛詩曰：設業設虡；毛萇曰：植曰虡。與鐻古字通也。三輔黃圖曰：秦營宮殿，端門四達，以則紫宮。闥，他曷切。</span>

仍增崖而衡閾，臨峻路而啓扉。<span class="n">爾雅曰：仍，因也。仍或爲岌，非也。孔安國論語注曰：閾，門限也；胡洫切。又曰：峻，高大也[^z2.40]。爾雅曰：闔謂之扉。</span>

徇以離宮別寢，承以崇臺閒館。煥若列宿，紫宮是環。<span class="n">孔安國尙書傳曰：徇，循也。爾雅曰：室無東西廂，有室曰寢。又曰：四方而高曰臺。春秋合誠圖曰：紫宮，大帝室，太一之精也。漢書曰：中宮，天極星，環之匡衞十二星[^z2.41]，藩臣。皆曰紫宮也。</span>

清涼宣温，神仙長年，金華玉堂，白虎麒麟，區宇若茲，不可殫論。<span class="n">三輔黃圖曰：未央宮有清涼殿、宣室殿、中温室殿、金華殿、太玉堂殿、中白虎殿、麒麟殿。長樂宮有神仙殿[^m42]。孔安國尙書傳曰：殫，盡也。長年，亦殿名。</span>

增盤崔嵬，登降炤[^m43]爛[^z2.42]。殊形詭制，每各異觀。乘茵步輦，惟所息宴。<span class="n">毛萇詩傳曰：崔，高大也；茲瑰切。王逸楚辭注曰：嵬，高也；才迴切。廣雅曰：炤，明也；音照。爛，亦明也；力旦切。應劭漢官儀曰：皇后、婕妤乘輦，餘皆以茵，四人輿以行。鄭玄禮記注曰：茵，蓐也；於申切。周易曰：君子以鄉晦入宴息也。</span>

後宮則有掖庭椒房，后妃之室。合歡增成[^2.24] [^z2.44]，安處常寧，茝若椒風，披香發越，蘭林蕙草，鴛鸞飛翔之列。<span class="n">漢書曰：詔掖庭養視；應劭曰：掖庭，宮人之官[^z2.45]。漢官儀曰：婕妤以下皆居掖庭。三輔黃圖曰：長樂宮有椒房殿。漢書曰：班婕妤居增成舍[^m44]。桓子新論曰：董賢女弟爲昭儀，居舍號曰椒風。漢宮閣名：長安有合歡殿、披香殿、鴛鸞殿、飛翔殿。餘亦皆殿名。</span>

昭陽特盛，隆乎孝成[^m45]。屋不呈材，牆不露形。裛以藻繡，絡以綸連[^m46]。隨侯明月，錯落其間。金釭銜璧，是爲列錢。翡翠火齊，流耀含英。懸黎垂棘，夜光在焉。<span class="n">漢書曰：孝成趙皇后弟絕幸，爲昭儀，居昭陽舍，其璧帶往往爲黃金釭[^z2.46]，函藍田璧，明珠翠羽飾之；音義曰：謂璧中之橫帶也。引漢書注云音義者，皆失其姓名，故云音義而已[^m47]。說文曰：釭，轂鐵也。列錢，言金釭銜璧，行列似錢也。釭，古雙切。說文曰：裛，纏也；於劫切。又曰：綸，糾青絲綬也。淮南子曰：隨侯之珠，和氏之璧，得之而富，失之而貧；高誘曰：隨侯，漢東國姬姓諸侯也[^2.25] [^z2.47]，隨侯見大蛇傷斷，以藥傅而塗之，後蛇於夜中銜大珠以報之，因曰隨侯之珠，蓋明月珠也。李斯上書曰：有隨和之寶，垂明月之珠[^z2.48]。張揖上林賦注曰：翡翠，大小如爵，雄赤曰翡，雌青曰翠。韻集曰：玫瑰，火齊珠也。戰國策：應侯謂秦王曰，梁有懸黎，楚有和璞，而爲天下名器。左氏傳曰：晉荀息請以垂棘之璧，假道於虞以伐虢。許慎淮南子注曰：夜光之珠，有似明月，故曰明月也。高誘以隨侯爲明月，許慎以明月爲夜光。班固上云隨侯明月，下云懸黎垂棘，夜光在焉，然班以夜光非隨珠明月矣，以三都合爲一寶[^z2.49]，經典不載夜光本末，故說者參差矣。西京賦曰，流懸黎之夜光、吳都賦曰，隨侯於是鄙其夜光、鄒陽云，夜光之璧、劉琨云，夜光之珠、尹文子曰，田父得寶玉，徑尺，置於廡上，其夜明照一室。然則夜光爲通稱，不繫之於珠璧也。</span>

於是玄墀釦砌，玉階彤庭。碝磩綵緻，琳珉青熒。珊瑚碧樹，周阿而生。<span class="n">漢書曰：昭陽舍中庭彤朱，而殿上髹漆，砌皆銅沓，黃金塗，白玉階。然墀以髹漆，故曰玄也。釦砌，以玉飾砌也。說文曰：釦，金飾器；枯後切。廣雅曰：砌，戺也；且計切。說文曰：碝，石之次玉也；如兗切。磩，碝類也，音戚[^m48]。鄭玄禮記注曰：緻，密也。郭璞上林賦注曰[^m49]：珉，玉名也。張揖上林賦注曰：珉，石次玉也。廣雅曰[^z2.50]：珊瑚，珠也。淮南子曰：崑崙山有碧樹[^m36]，在其北；高誘曰：碧，青石也。韓詩曰：曲景曰阿。然此阿，庭之曲也。</span>

紅羅䬃纚[^m50]，綺組繽紛。精曜華燭[^z2.51]，俯仰如神。<span class="n">薛綜西京賦注曰：䬃纚，長袖貌也；䬃，思合切。纚，山綺切，說文曰：綺，文繒也。孔安國尙書傳曰：組，綬也。楚辭曰：佩繽紛其繁飾；王逸曰：繽紛，盛貌也；繽，匹人切。戰國策：張儀謂楚王曰，彼鄭國之女，粉白黛黑，立於衢間，非知而見之者，以爲神。</span>

後宮之號，十有四位。窈窕繁華，更盛迭貴。處乎斯列者，蓋以百數。<span class="n">漢書曰：大星正妃，餘三星後宮。又贊曰：漢興，因秦之稱號，帝正適稱皇后，妾皆稱夫人，號凡十四等云。昭儀位視丞相，婕妤視上卿，娙娥視中二千石，傛華視真二千石[^2.26]，美人視二千石，八子視千石，充依視千石[^2.27]，七子視八百石，良人視七百石，長使視六百石，少使視四百石，五官視三百石，順常視二百石，無涓、共和、娛靈、保林、良使、夜者，皆視百石。毛詩曰：窈窕淑女，君子好逑。史記，華陽夫人姊說夫人曰：不以繁華時樹本。方言曰：迭，代也，徒結切。娙，音刑。</span>

左右庭中，朝堂百寮之位。蕭曹魏邴，謀謨乎其上。<span class="n">尙書曰：百寮師師。漢書曰：蕭何，沛人。漢王卽皇帝位，拜何爲相國。又曰：曹參，沛人也，代蕭何爲相國。又曰：魏相，字弱翁，濟陰人也。宣帝卽位，代韋賢爲丞相。又曰：邴吉，字少卿，魯國人也。宣帝卽位，代魏相爲丞相。孔安國尙書傳曰：謀，謨也。</span>

佐命則垂統，輔翼則成化。流大漢之愷悌，盪亡秦之毒螫。<span class="n">李陵報蘇武書曰：其餘佐命立功之士。易乾鑿度曰：代者赤兌；黃，佐命。宋衷曰：此赤兌者，謂漢高帝也。黃者，火之子，故佐命，張良是也。孟子曰：君子創業垂統，爲可繼也。禮記曰：保者慎其身以輔翼之。長楊賦曰：今朝廷出凱悌，行簡易。四子講德論曰：秦之時，處位任政者並施螫毒。說文曰：螫，行毒也，舒亦切。</span>

故令斯人揚樂和之聲，作畫一之歌。功德著乎祖宗，膏澤洽乎黎庶。<span class="n">孔叢子曰：孔子曰：古之帝王，功成作樂。其功善者其樂和，樂和則天下且由應之，況百獸乎？漢書曰：蕭何薨，曹參代之。百姓歌之曰：蕭何爲法，較若畫一。曹參代之，守而勿失。載其清淨，人以寧一。又景帝詔曰：謌者，所以發德；舞者，所以立功。申屠嘉奏曰：高皇帝宜爲太祖，孝文帝宜爲太宗。史記，太史公曰：成王作頌，沐浴膏澤，而歌詠勤苦。孟子曰：膏澤下於民。孔安國尙書傳曰：黎，衆也。</span>

又有天祿石渠，典籍之府。命夫惇誨故老，名儒師傅。講論乎六蓺，稽合乎同異。<span class="n">三輔故事曰：天祿閣在大殿北[^2.28]，以閣秘書。石渠，已見上文。然同卷再見者，並云已見上文，務從省也。他皆類此。爾雅曰：惇，勉也。孔安國尙書傳曰：誨，教也。周禮曰：六蓺：禮、樂、射、御、書、數。孔安國尙書傳曰：稽，考也。</span>

又有承明金馬，著作之庭。大雅宏達，於茲爲羣。元元本本，殫見洽聞。啓發篇章，校理秘文。<span class="n">漢書曰：嚴助爲會稽太守，帝賜書曰：君猒承明之廬。張晏曰：承明廬在石渠門外。金馬，已見上文。大雅，謂有大雅之才者。詩有大雅，故以立稱焉。漢書，武帝曰：司馬相如之倫，皆辨智閎達。元元本本，謂得其元本也。孔叢子曰：萇弘曰：仲尼洽聞強記。孝經鈎命決曰：丘掇秘文。</span>

周以鉤陳之位，衞以嚴更之署。總禮官之甲科，羣百郡之廉孝。<span class="n">樂汁圖曰：鉤陳，後宮也。服虔甘泉賦注曰：紫宮外營，勾陳星也。然王者亦法之。薛綜西京賦注曰：嚴更，督行夜鼓也。漢書曰：奉常掌禮儀，屬官有五經博士。天曰：匡衡射策甲科，除太常掌故[^2.29]。又曰：秦分天下爲郡縣。又曰：興廉舉孝也。</span>

虎賁贅衣，閹尹閽寺。陛戟百重，各有典司。<span class="n">尙書，周公曰：綴衣虎賁。公羊傳曰：贅，猶綴也。贅，之銳切。周禮曰：內小臣奄，上士，又有閽人、寺人。漢書曰：太后盛服，坐武帳，武士陛戟，陳列殿下也。</span>

周廬千列，徼道綺錯。<span class="n">史記，衞令曰：周廬設卒甚謹。漢書音義，張晏曰：直宿曰廬。漢書曰：中尉掌徼循京師。如淳曰：所謂遊徼循禁，備盜賊也。</span>

輦路經營，脩除飛閣。<span class="n">輦路，輦道也。上林賦曰：輦道纚屬。如淳曰：輦道，閣道也。司馬彪上林賦注曰：除，樓陛也。</span>

自未央而連桂宮，北彌明光而亘長樂。凌隥道而超西墉，掍建章而連外屬。設璧門之鳳闕，上觚稜而棲金爵。<span class="n">漢書曰：高祖至長安，蕭何作未央宮。三輔舊事曰：桂宮內有明光殿。毛萇詩傳曰：彌，終也。方言曰：亘，竟也[^2.30]。亘與絙古字通。漢書曰：高祖修長樂宮。薛綜西京賦注曰：隥，閣道也，丁鄧切。毛萇詩傳曰：墉，城也。方言曰：掍，同也，音義與混同，胡本切。漢書曰：建章宮，其東則鳳闕，高二十餘丈，其南有璧門之屬。漢書音義，應劭曰：觚，八觚有隅者也，音孤。說文曰：稜，柧也，柧與觚同。稜，落登切。三輔故事曰：建章宮闕上有銅鳳皇。然金爵則銅鳳也。</span>

內則別風之嶕嶢[^2.31]，眇麗巧而聳擢。張千門而立萬戶，順陰陽以開闔。爾乃正殿崔嵬，層構厥高，臨乎未央。經駘盪而出馺娑，洞枍詣以與天梁。上反宇以蓋戴，激日景而納光。<span class="n">三輔故事曰：建章宮東有折風闕。關中記曰：折風，一名別風。廣雅曰：嶕嶢，高也。嶕，茲堯切。漢書曰：建章宮度爲千門萬戶，前殿度高未央。然前殿則正殿也。長門賦曰：正殿嵬以造天，其高臨乎未央。高之甚也。崔嵬，高貌也。關中記曰：建章宮有馺娑、駘盪、枍詣、承光四殿。馺，素合切。娑，蘇可切。駘，音殆。枍，烏詣切。天梁，亦宮名也。爾雅曰：蓋戴，覆也[^2.32]。激日景而納光，言宮殿光輝，外激於日，日景下照，而反納其光也。</span>

神明鬱其特起，遂偃蹇而上躋。軼雲雨於太半，虹霓迴帶於棼楣。雖輕迅與僄狡，猶愕眙而不能階。<span class="n">漢書曰：孝武立神明臺。王逸楚辭注曰：偃蹇，高貌也。公羊傳曰：躋者何？躋，升也。三蒼曰：軼，從後出前也，餘質切。漢書音義，韋昭曰：凡數三分有二爲太半。尸子曰：虹霓爲析翳。棼，已見上文。爾雅曰：楣謂之梁，靡飢切。方言曰：僄，輕也，芳妙切。鄭玄禮記注曰：狡，疾也，古飽切。字書曰：愕，驚也，五各切。字林曰：眙，驚貌，勑吏切。</span>

攀井幹而未半，目眴轉而意迷。舍櫺檻而卻倚，若顛墜而復稽。魂怳怳以失度，巡迴塗而下低。<span class="n">漢書曰：武帝作井幹樓，高五十丈，輦道相屬焉。幹，音寒。司馬彪莊子注曰：井幹，井欄也。然積木有若欄也。蒼頡篇云：眴，視不明也，侯遍切。說文，櫺，楯間子也，力丁切。王逸楚辭注曰：檻，楯也，胡黯切。說文曰：稽，留止也。長門賦曰：神怳怳而外淫。王逸楚辭注曰：怳，失意也，況往切。</span>

旣懲懼於登望，降周流以徬徨。步甬道以縈紆，又杳窱而不見陽。<span class="n">廣雅曰：懲，恐也。楚辭曰：寤從容以周流，聊逍遙而自恃。毛詩序曰：徬徨不忍去。淮南子曰：甬道相連。高誘曰：甬道，飛閣複道也。說文，縈紆，猶回曲也。又曰：杳，杳窱也。廣雅曰：窈窕，深也[^2.33]。窈與杳同，烏鳥切。窱，他弔切。毛萇詩傳曰：陽，明也。</span>

排飛闥而上出，若遊目於天表，似無依而洋洋。<span class="n">廣雅曰：排，推也，簿階切。闥，門闥也。楚辭曰：忽反顧而遊目。王逸楚辭注曰：洋洋，無所歸貌。</span>

前唐中而後太液，覽滄海之湯湯。揚波濤於碣石，激神岳之嶈嶈[^2.34]。濫瀛洲與方壺，蓬萊起乎中央。<span class="n">漢書曰：建章宮，其西則有唐中數十里，其北沼太液池，漸臺高二十餘丈，名曰太液，池中有蓬萊、方丈、瀛州、臺梁[^2.35]，象海中仙山。如淳曰：唐，庭也。尙書曰：湯湯洪水方割。蒼頡篇曰：濤，大波。尙書曰：夾右碣石入於河。孔安國曰：海畔山也。毛詩曰：應門將將。說文曰：濫，泛也，力暫切。列子，渤海之中有大壑，其中有山，一曰岱輿，二曰員嶠，三曰方壺，四曰瀛州，五曰蓬萊。</span>

於是靈草冬榮，神木叢生。巖峻崷崪，金石崢嶸。<span class="n">神木、靈草，謂不死藥也。史記曰：三神山，仙人不死藥皆在焉。杜預左氏傳注曰：巖，險也。說文曰：峻，峭高也。峻，思俊切。崷，高貌也，慈由切。爾雅曰：崪者，厜㕒也，慈恤切。郭璞方言注曰：崢嶸，高峻也。崢，力耕切。嶸，胡萌切。</span>

抗仙掌以承露，擢雙立之金莖。軼埃堨之混濁，鮮顥氣之清英。<span class="n">言承露之高也。漢書曰：孝武又作柏梁、銅柱、承露仙人掌之屬矣。方言曰：擢，抽也，達卓切。金莖，銅柱也。王逸楚辭注曰：埃，塵也。許慎淮南子注曰：堨，埃也[^2.36]，堨與壒同，於害切。鮮，絜也。楚辭曰：天白顥顥。說文曰：顥，白貌，胡暠切。鮮，或爲釐，非也。</span>

騁文成之丕誕，馳五利之所刑。庶松喬之羣類，時遊從乎斯庭。實列仙之攸館，非吾人之所寧。<span class="n">漢書曰：齊人李少翁以方術見上，拜少翁爲文成將軍。言上卽欲與神通，宮室被服非象神物不至。乃作甘泉宮，中爲臺，畫天、地、泰一諸鬼神，而置祭具以致天神。又曰：樂成侯登上書言欒大，天子見大悅。曰：臣之師，有不死之藥可得，仙人可致。乃拜大爲五利將軍。毛萇詩傳曰：刑，法也。列仙傳曰：赤松子者，神農時雨師也。服水玉以教神農。又曰：王子喬者，周靈王太子晉也。道人浮丘公，接以上嵩高山。</span>

爾乃盛娛游之壯觀，奮泰武乎上囿。因茲以威戎夸狄，耀威靈而講武事。<span class="n">史記，相如封禪書曰：斯事天下之壯觀。禮記曰：西方曰戎，北方曰狄。又曰：孟冬之月，天子乃命將帥講武習射御。毛詩序曰：有常德以立武事。</span>

命荊州使起鳥，詔梁野而驅獸。毛羣內闐，飛羽上覆。接翼側足，集禁林而屯聚。<span class="n">尙書曰：荊及衡陽惟荊州。又曰：華陽黑水惟梁州。然則南方多獸，故命使之。枚乘兔園賦曰：翶翔羣熙，交頸接翼。</span>

水衡虞人，修其營表。種別羣分，部曲有署。<span class="n">周禮，水衡[^2.37]。鄭玄曰：川，流水也；衡，平其大小也。周禮曰：虞人萊所田之野爲表。鄭司農曰：表，所以識正行列也。司馬彪續漢書曰：將軍皆有部，大將軍營五部，部有校尉一人，部下有曲，曲有軍候一人。</span>

罘網連紘，籠山絡野。列卒周匝，星羅雲布。<span class="n">鄭玄禮記注曰：獸罟曰罘，扶流切。紘，罘之網也[^2.38]，胡萌切。方言曰：絡，繞也，來各切。羽獵賦曰：渙若天星之羅。韓子曰：雲布風動。</span>

於是乘鑾輿[^2.39]，備法駕，帥羣臣。披飛廉，入苑門。<span class="n">蔡雍獨斷曰：天子至尊，不敢渫瀆言之，故託於乘輿也。又曰：天子出，車駕次第，謂之鹵簿，有法駕。司馬彪曰：法駕，六馬也。漢書武紀曰：長安作飛廉館。</span>

遂繞酆鄗，歷上蘭。六師發逐，百獸駭殫。震震爚爚，雷奔電激。草木塗地，山淵反覆。蹂躪其十二三，乃拗怒而少息。<span class="n">世本曰：武王在酆、鄗。杜預左氏傳注曰：酆，在始平鄠東[^2.40]，孚宮切。說文曰：鎬，在上林苑中。鎬與鄗同，胡道切。三輔黃圖曰：上林有上蘭觀。尙書曰：司馬掌邦政，統六師。又曰：百獸率舞。震震爚爚，光明貌也。震，之人切。字指曰：儵爚，電光也，弋灼切。說文曰：電，陰陽激耀也。漢書曰：一敗塗地，廣雅曰：塗，汙也。反覆，猶傾動也。字林曰：蹂，踐也，汝九切。說文曰：蹸，轢也。躪與蹸同，力振切。拗，猶抑也，於六切。</span>

爾乃期門佽飛，列刃鑽鍭，要趹追蹤。鳥驚觸絲，獸駭值鋒。機不虛掎，弦不再控。矢不單殺，中必疊雙。<span class="n">漢書，武帝與北地良家子期諸殿門，故有期門之號。又曰：佽飛，掌弋射。佽，音次。蒼頡篇曰：攢，聚也。鑽與攢同，作官切。爾雅曰：金鏃箭羽，謂之鍭，胡溝切。廣雅曰：趹，奔也，古穴切。孔安國尙書傳：機，弩牙也。說文曰：掎，偏引也，居蟻切。又曰：匈奴名引弓曰控。控，引也。</span>

颮颮紛紛，矰繳相纏。風毛雨血，灑野蔽天。<span class="n">颮颮紛紛，衆多之貌也。說文曰：颮，古飇字也，俾姚切。周禮曰：矰，矢也。鄭玄曰：結繳於矢謂之矰。矰，高也。說文曰：繳，生絲縷也，之若切。又曰：灑，所買切。</span>

平原赤，勇士厲，猨狖失木，豺狼懾竄。<span class="n">郭璞山海經注曰：猨，似獼猴而大，臂長便捷，色黑。蒼頡篇曰：狖，似狸，與救切。爾雅曰：豺，狗足。郭璞曰：腳似狗也。說文曰：狼，似犬，銳頭白頰。淮南子曰：猨狖顛蹶而失木。鄭玄毛詩箋曰：懾，懼也，章涉切。</span>

爾乃移師趨險，並蹈潛穢。窮虎奔突，狂兕觸蹶。<span class="n">爾雅曰：潛，深也。慎子曰：獸伏就穢。字書曰：穢，蕪也。爾雅曰：兕，似牛。廣雅曰：蹶踶，跳也。蹶，居衞切。踶，徒帝切。跳，達彫切。</span>

許少施巧，秦成力折。掎僄狡，扼猛噬。脫角挫脰，徒搏獨殺。<span class="n">許少、秦成，未詳。說文曰：捉，搤也。搤與扼，古字通，於責切。王弼周易注曰：噬，齧也，音誓。鄭玄禮記注曰：挫，折也，祖過切。何休公羊傳曰：脰[^2.41]，頸也，徒鏤切。爾雅曰：暴虎，徒搏也。郭璞曰：空手執曰搏，補洛切。</span>

挾師豹，拖熊螭。曳犀犛，頓象羆。超洞壑，越峻崖。蹶嶄巖，鉅石隤。松栢仆，叢林摧。草木無餘，禽獸殄夷。<span class="n">爾雅曰：狻猊，如虦貓，食虎豹。郭璞曰：卽師子也。狻，先丸切。猊，五奚切。虦，音棧。貓，音苗。說文曰：拖，曳也，徒可切。熊，獸，似豕，山居，冬蟄。歐陽尙書說曰：螭，猛獸也，勑離切。郭璞山海經注曰：犀，似水牛而豬頭，黑色，有三蹄三角，一在頂上，一在額上，一在鼻上。又曰：犛，黑色，出西南徼外，力之切。又曰：象，獸之最大者也，長鼻，大者牙長丈。爾雅曰：羆，似熊而黃色。毛萇詩傳曰：嶄巖，高峻之貌也[^2.42]，七咸切。說文曰：仆，頓也。爾雅曰：殄，盡也。杜預左氏傳注曰：夷，殺也。</span>

於是天子乃登屬玉之館，歷長楊之榭。覽山川之體勢，觀三軍之殺獲。原野蕭條，目極四裔。禽相鎮壓，獸相枕藉。<span class="n">漢書宣紀曰：行幸長楊宮屬玉觀[^2.43]。服虔曰：以玉飾，因名焉。三輔黃圖曰：上林有長楊宮，爾雅曰：閣謂之臺[^2.44]，有木謂之榭，辭夜切。羽獵賦曰：三軍忙然[^2.45]。楚辭曰：山蕭條而無獸。左氏傳曰：投諸四裔，以禦螭魅。</span>

然後收禽會衆，論功賜胙。陳輕騎以行炰，騰酒車以斟酌。割鮮野食，舉烽命釂。<span class="n">左氏傳曰：歸胙于公。毛詩曰：炰之燔之。毛萇曰：以毛曰炰，薄交切。子虛賦曰：割鮮染輪。孔安國尙書傳曰：鳥獸新殺曰鮮。方言曰：烽，虞，望也。郭璞曰：今烽火是也。說文曰：釂，飲酒盡，子曜切。</span>

饗賜畢，勞逸齊。大路鳴鑾，容與徘徊。<span class="n">禮記，大路者，天子之車也。白虎通曰：天子大路。周禮曰：巾車掌玉輅。凡馭輅儀，以鑾和爲節。鄭玄曰：鑾在衡，和在軾，皆以金鈴也。</span>

集乎豫章之宇，臨乎昆明之池。左牽牛而右織女，似雲漢之無涯。茂樹蔭蔚，芳草被隄。蘭茝發色，曄曄猗猗。若摛錦布繡[^2.46]，爥燿乎其陂。<span class="n">三輔黃圖曰：上林有豫章觀。漢書曰：武帝發讁吏穿昆明池。漢宮闕疏曰：昆明池有二石人，牽牛、織女象。毛詩曰：倬彼雲漢。蒼頡篇曰：蔚，草木盛貌。說文曰：隄，塘也，都奚切。爾雅曰：芹茝，蘼蕪。郭璞曰：香草也。茝，齒改切。漢書曰：華曄曄，固靈根。說文曰：曄，草木白華貌。毛詩曰：瞻彼淇澳，綠竹猗猗。毛萇曰：猗猗，美貌。說文曰：摛，舒也，勑離切。楊雄蜀都賦曰：麗靡摛爥，若揮錦布繡。</span>

鳥則玄鶴白鷺[^2.47]，黃鵠鵁鸛。鶬鴰鴇鶂，鳧鷖鴻鴈。朝發河海，夕宿江漢。沈浮往來，雲集霧散。<span class="n">上林賦曰：轥玄鶴。爾雅曰：鷺，舂鋤。郭璞曰：白鷺也。說文曰：鵠，黃鵠也。爾雅曰：鴢，頭鵁。郭璞曰：似鳧。鴢，鳥絞切。鵁，呼交切。毛萇詩傳曰：鸛，水鳥也。爾雅曰：鶬，麋鴰也。鴰，音括。郭璞曰：卽鶬鴰也。郭璞上林賦注曰：鴇，似鴈，無後指。鴇，音保。杜預左氏傳注曰：鶂，水鳥也，五激切。爾雅曰：舒鳧，鶩。毛萇詩傳曰：鳧，水鳥。鄭玄詩箋曰：鷖，鳧屬也。毛萇詩傳曰：大曰鴻，小曰鴈。孝經鉤命決曰：雲委霧散。</span>

於是後宮乘輚輅，登龍舟，張鳳蓋，建華旗。袪黼帷，鏡清流。靡微風，澹淡浮。<span class="n">埤蒼曰：輚，臥車也，士眼切。淮南子曰：龍舟鷁首，浮吹以虞。桓子新論曰：乘車，玉爪華芝及鳳皇三蓋之屬。上林賦曰：乘法駕，建華旗。高誘淮南子注曰：袪，舉也。劉歆甘泉賦曰：章黼黻之文帷。澹淡，蓋隨風之貌也。澹，達濫切。淡，徒敢切。</span>

櫂女謳，鼓吹震。聲激越，謍厲天。鳥羣翔，魚窺淵。<span class="n">方言曰：楫謂之櫂，直教切。說文曰：謳，齊歌也，於侯切。漢武帝秋風辭曰：簫鼓鳴兮發櫂歌。爾雅曰：越，揚也。聲類曰：謍，音大也，呼宏切。韓詩曰：翰飛厲天。薛君曰：厲，附也。說文曰：翔，回飛也。方言曰：窺，視也，缺規切。</span>

招白鷴，下雙鵠。揄文竿，出比目。<span class="n">西京雜記曰：閩越王獻高帝白鷴、黑鷴各一雙。爾雅曰：下，落也。戰國策，更嬴曰：臣能虛發而下鳥。說文曰：揄[^2.48]，引也，音頭。文竿，竿以翠羽爲文飾也。毛詩曰：籊籊竹竿。爾雅曰：東方有比目魚焉，不比不行，其名謂之鰈，他合切。</span>

撫鴻罿，御繒繳。方舟並騖，俛仰極樂。<span class="n">爾雅曰：繴謂之罿。罿，罬也，竹劣切。郭璞曰：繴，音壁。爾雅曰：大夫方舟。郭璞曰：併兩船。莊子曰：俛仰之間。杜預左氏傳注曰：俛，俯也，音免。</span>

遂乃風舉雲搖，浮遊溥覽。前乘秦嶺，後越九嵕。東薄河華，西涉岐雍。宮館所歷，百有餘區，行所朝夕，儲不改供。<span class="n">孔安國尙書傳曰：薄，迫也。河，黃河也。華，華山也。漢書，右扶風美陽縣有岐山。又右扶風有雍縣也。</span>

禮上下而接山川，究休祐之所用。采遊童之讙謠，第從臣之嘉頌。<span class="n">尙書曰：並告無辜于上下神祇。又曰：望于山川。列子曰：昔堯理天下五十年，不知天下治歟？亂歟？堯乃微服遊於康衢，聞兒童謠曰：立我蒸人，莫匪爾極，不識不知，順帝之則。漢書曰：宣帝頗好儒術，王襃與張子僑等並待詔，所幸宮館，輙爲歌頌，第其高下，以差賜帛也。</span>

于斯之時，都都相望，邑邑相屬。國藉十世之基，家承百年之業。士食舊德之名氏，農服先疇之畎畝。商循族世之所鬻[^2.49]，工用高曾之規矩。粲乎隱隱，各得其所。<span class="n">周易曰：食舊德，貞厲終吉。漢書音義，如淳曰：今隴西俗，麻田歲歲糞種，爲宿疇也。尙書曰：濬畎澮。孔安國曰：廣尺深尺曰畎，古犬切。淮南子曰：古者至德之時，賈便其肆，農安其業，大夫安其職，而處士循其道[^2.50]。穀梁傳曰：古者有士人，有商人，有農人，有工人。</span>

若臣者，徒觀跡於舊墟，聞之乎故老。十分而未得其一端，故不能徧舉也。」

[^2.1]: 西都賦　案：賦下當有「一首」二字。東都賦下有，袁本、茶陵本無。蓋五臣每題俱無也。又上兩都賦序下，以三都賦序例之，亦當有。又東京賦、南都賦、吳都賦下同。
[^2.2]: 衆流之隈汧涌其西　何云後漢書無此二句。陳云善此八字無訓釋，疑與范書同。案：各本皆有，恐五臣多此二句，合併六家，失著校語，尤以之亂善也。凡袁本、茶陵本所失著校語者，說具每條下，其尤本無誤，多不復出。
[^2.3]: 注「樂稽嘉耀曰」　案：「嘉耀」當作「耀嘉」。各本皆倒。
[^2.4]: 注「然則成功在西」　案：「則」字不當有。各本皆衍。凡「然則」，善例祇云「然」，全書盡同，其或衍者，當依此求之，不具出也。
[^2.5]: 挾灃灞　案：「灃灞」當作「豐霸」。「豐」字注可證。必善「豐霸」，五臣「灃霸」而亂之。「霸」字說見後。今注中亦作「灞」，非善舊也。餘依此求之。後漢書作「酆霸」，「豐」「酆」同字。
[^2.6]: 度宏規而大起　案：「度」當作「慶」，必善「慶」，五臣「度」。袁、茶陵二本所載五臣銑注云「度大規矩」，作「度」無疑。各本失著校語，尤以之亂善也。注亦失舊，見下。
[^2.7]: 注「度與羌古字通度或爲慶也」　陳云「度」當作「慶」，是也。各本皆誤，下同。「慶」當作「度」。案：云「慶」與「羌」古字通者，正文作「慶」，與所引小雅廣言之「羌」古字通也，云「慶」或爲「度」者，此賦作「慶」，或本爲「度」，如今後漢書之作「度」也。五臣因此改「慶」爲「度」，後來合幷，又倒此注以就之，而不可通矣。今特訂正。
[^2.8]: 注「高高祖漢書」　袁本、茶陵本此五字作「漢書高祖」四字，是也。案：此尤校改之，下同。
[^2.9]: 注「爲功最高」　袁本、茶陵本「爲」上有「以」字，是也。
[^2.10]: 注「而爲漢帝太祖」　袁本、茶陵本「太」作「之」，是也。
[^2.11]: 而觀萬國也　袁本、茶陵本無「也」字，何云後漢書無。
[^2.12]: 注「王莽於五都立均官」　茶陵本「於」下有「長安及」三字，「均官」作「五均」，袁本與此同。
[^2.13]: 注「城都市長安」　袁本「城」作「成」，茶陵本亦誤「城」。陳云「長」下衍「安」字，是也。各本皆衍。
[^2.14]: 注「司市師」　茶陵本「市」下有「稱」字，袁本與此同。
[^2.15]: 注「逴躒猶超絕也」　茶陵本此六字作「卓犖」，或作「逴躒」，袁本與此同。案：茶陵乃校語錯入注也。正文，善「逴躒」，後漢書「逴犖」，五臣「卓犖」。二本作「卓犖」者亂之。尤所見未誤，袁此注亦未誤。
[^2.16]: 注「在彼空谷」　何校「空」改「穹」，陳同，是也。各本皆譌。案：陸機苦寒行注引正作「穹」。
[^2.17]: 注「北謂天下陸海之地」　陳云「北」當作「此」，是也。各本皆譌。
[^2.18]: 注「穿漕渠道渭」　袁本、茶陵本「道」作「通」，是也。
[^2.19]: 注「漢書有蜀都漢中郡」　袁本、茶陵本「都」作「郡」，是也。
[^2.20]: 條支之鳥　袁本、茶陵本「支」作「枝」，是也。注中字各本皆作「枝」，後漢書亦是「枝」字。
[^2.21]: 注「楊雄司命箴曰」　何校「命」改「空」，陳云據范書注當作「空」，是也。各本皆誤。
[^2.22]: 注「玉謂之彫」　袁本、茶陵本「彫」作「雕」，是也。
[^2.23]: 注「言階級勒墄然」　茶陵本「階」作「陛」，是也。袁本亦誤「階」。
[^2.24]: 合歡增城　何校「城」改「成」，注同，是也。後漢書亦是「成」字。
[^2.25]: 注「漢中國姬姓諸侯也」　陳云「中」當作「東」，是也。各本皆誤。
[^2.26]: 注「傛華視真二千石」　袁本、茶陵本「傛」作「容」。案：此尤校改之也。
[^2.27]: 注「充依視千石」　袁本、茶陵本「依」作「衣」。案：此尤校改之也。
[^2.28]: 注「天祿閣在大殿北」　何校「大」下添「祕」字，是也。各本皆脫。
[^2.29]: 注「除太常掌故」　袁本、茶陵本「故」作「固」。案：此尤校改之也。上序注，孔安國「射策爲掌固」，茶陵「固」，袁「故」，尤亦未改。「固」卽「故」字耳。凡尤改每未必是。
[^2.30]: 注「方言曰亘竟也」　案：「亘」當作「絙」，觀下注可見。各本皆誤。此所引在第六卷中，今本正作「絙」，後答賓戲引作「緪」，緪，卽「絙」字也。
[^2.31]: 內則別風之嶕嶢　袁本、茶陵本無「之」字。案：後漢書有，或尤依彼添耳。
[^2.32]: 注「爾雅曰蓋戴覆也」　案：「爾」當作「小」。各本皆誤。此所引廣詁文。又章懷注後漢書所引，今本亦誤「小」爲「爾」，皆不知小雅者改也。
[^2.33]: 注「窈窕深也」　陳云「窕」當作「窱」，是也。各本皆誤。
[^2.34]: 激神岳之嶈嶈　案：善引毛詩「應門將將」爲注，似其本但作「將將」，袁、茶陵二本所載五臣濟注云「嶈嶈，水激山之聲」，或各本所見，皆以五臣亂善。後漢書作「嶈嶈」，章懷無注，而此與彼不必全同也。
[^2.35]: 注「臺梁」　何校「臺」改「壺」，陳同，是也。各本皆譌。
[^2.36]: 注「堨埃也」　案：「堨」當作「壒」，觀下注可見。各本皆誤。
[^2.37]: 注「周禮水衡」　茶陵本「水」作「川」，是也。袁本亦誤「水」。
[^2.38]: 注「紘罘之網也」　案：「網」當作「綱」。各本皆譌。
[^2.39]: 於是乘鑾輿　案：「鑾」字衍也。注引獨斷以解乘輿，中間不得有「鑾」字甚明。考後漢書，章懷注引獨斷與此同，亦不得有「鑾」字。今本皆衍耳。上林賦曰：「於是乘輿弭節徘徊」。甘泉賦曰：「於是乘輿乃登夫鳳皇兮。」句例相似，孟堅之所出也。袁、茶陵二本「鑾」作「鸞」，詳五臣濟注，仍言「乘輿」，是其本初無「鸞」字，各本之衍，當在其後。讀者罕察，今特訂正。又東都賦「乘輿乃出」注云：「乘輿，已見上文。」指謂此，可借證。
[^2.40]: 注「酆在始平鄠東」　袁本、茶陵本「鄠」下有「縣」字，是也。
[^2.41]: 注「何休公羊傳曰脰」　陳云「傳」下脫「注」字，是也。各本皆脫。
[^2.42]: 注「嶄巖高峻之貌也」　袁本、茶陵本「高」上有「石」字，是也。
[^2.43]: 注「行幸長楊宮屬玉館」　陳云「長」當作「萯」。案：所校「最是長楊」，別注在下。各本皆誤。此所引文，在甘露二年。
[^2.44]: 注「閣謂之臺」　何校「閣」改「闍」，陳同，是也。各本皆誤。
[^2.45]: 注「三軍忙然」　何校「忙」改「芒」，是也。各本皆譌。
[^2.46]: 若摛錦布繡　袁本、茶陵本「錦」下有「與」字。案：後漢書無，或尤依彼刪耳。
[^2.47]: 鳥則元鶴白鷺　何云：後漢書無「鳥則」二字。今據文義，當以後漢書爲是。案：各本蓋傳寫衍。
[^2.48]: 注「說文曰揄」　袁本、茶陵本「說」上有「投與揄同」四字。案：此尤校刪之也。疑本云「揄與投同」，故五臣因此改正文作「投」，二本誤互易「揄」「投」二字耳。刪者未必是。
[^2.49]: 商循族世之所鬻　袁本、茶陵本「循」作「脩」。案：後漢書亦是「脩」字。
[^2.50]: 注「而處士循其道」　何校「循」改「脩」，陳同，是也。各本皆譌。案：章懷注後漢書所引正作「脩」。

### 東都賦

東都主人喟然而歎曰：「痛乎風俗之移人也！子實秦人，矜夸館室，保界河山，信識昭襄而知始皇矣，烏睹大漢之云爲乎？<span class="n">論語曰：夫子喟然歎曰：吾與點也。漢書曰：人有剛柔緩急，音聲不同，繫水土之風氣，故謂之風。好惡取舍，動靜嗜欲，故謂之俗。鄭玄禮記注曰：矜，謂自尊大也。漢書，田肯曰：秦帶河阻山[^3.1]。史記曰：秦武王卒，無子，立異母弟，是爲昭襄王。又曰：莊襄王卒，子政立，是爲始皇帝也。</span>
夫大漢之開元也，奮布衣以登皇位，由數朞而創萬代，蓋六籍所不能談，前聖靡得言焉[^3.2]。<span class="n">漢書，高祖曰：吾以布衣提三尺劍取天下。高祖五年誅項羽，故曰數朞也。孔安國尙書傳曰：帀四時曰朞。六籍，六經也。封禪書曰：六經載籍之傳。左氏傳曰：籍談司晉之典籍。</span>
當此之時，功有橫而當天，討有逆而順民。故婁敬度勢而獻其說，蕭公權宜而拓其制。時豈泰而安之哉？計不得以已也。<span class="n">婁敬，已見上文。凡人姓名，皆不重見。餘皆類此。漢書曰：蕭何脩未央宮，上見其壯麗，甚怒。何曰：天下方未定，故可因遂就宮室。且夫天子以四海爲家，非壯麗無以重威，且毋令後代有以加也。上說之。</span>
吾子曾不是睹，顧曜後嗣之末造，不亦暗乎。<span class="n">言吾子不覩度勢權宜之由，反以後嗣末造而自眩曜，不亦暗乎，言暗之甚也。儀禮曰：願吾子教之。鄭玄曰：吾子，相親辭也。吾，我也。子，男子美稱。</span>
今將語子以建武之治，永平之事。監于太清，以變子之惑志。<span class="n">東觀漢記曰：建武，光武年號也。永平，孝明年號也。淮南子曰：太清之化也，和順以寂漠，質直以素樸。高誘曰：太清，無爲之化。</span>

往者王莽作逆，漢祚中缺。天人致誅，六合相滅。<span class="n">漢書曰：王莽，字巨君，王皇后之弟子也。初居攝，後卽天子位。賈逵國語注曰：祚，位也。尙書曰：我則致天之罰。六合，已見上文。</span>
于時之亂，生人幾亡，鬼神泯絕。壑無完柩，郛罔遺室。原野厭人之肉，川谷流人之血。秦項之災猶不克半，書契以來未之或紀。<span class="n">尙書曰：生人保厥居。杜預左氏傳注曰：幾，近也，渠機切。周禮，大宗伯掌天神人鬼之祀。禮記曰：在牀曰尸，在棺曰柩。杜預左氏傳注曰：郛，郭也，芳俱切。楊子法言，秦將白起長平之戰，四十萬人死，原野厭人之肉，川谷流人之血。史記曰：周孝王分非子土爲附庸，邑秦，至始皇初幷天下。又曰：項籍，下相人，自立爲西楚伯王。周易曰：上古結繩，後代聖人易之以書契。</span>
故下人號而上訴，上帝懷而降監。乃致命乎聖皇。<span class="n">尙書曰：並告無辜于上下神祇。孔安國曰：言百姓兆人，訴天地也。毛詩曰：皇矣上帝。又曰：天命降監，下人有嚴。命于下國，封建厥福。</span>
於是聖皇乃握乾符，闡坤珍。披皇圖，稽帝文。赫然發憤，應若興雲。霆擊昆陽，憑怒雷震。<span class="n">謂光武也。東觀漢記曰：光武皇帝，諱秀。王莽末，荊州下江平林兵起，王匡、王鳳爲之渠率，上遂率舂陵子弟隨之。王莽懼，遣大司徒王尋、大司空王邑將兵來征。上入昆陽，城中兵下，昆陽穀少，留王鳳令守城。夜出城南門，二公兵到，遂還昆陽城。時上遂選精兵三千人奔陳，二公大奔北，殺王尋。昆陽城中兵亦出，中外並擊，二公大衆遂潰亂奔走，赴水溺死以萬數，滍水爲之不流。爾雅曰：疾雷爲霆。左氏傳，吳子之弟蹶由謂楚子曰：今君奮焉，震雷憑怒[^3.3]。</span>
遂超大河，跨北嶽。立號高邑，建都河洛。<span class="n">東觀漢記曰：聖公爲天子，以上爲大司馬，遣之河北，安集百姓。尙書曰：至于北岳。東觀漢記曰：諸將請上尊號皇帝，於是乃命有司設壇場于鄗之陽千秋亭五成陌。皇帝卽位，改鄗爲高邑。又曰：建武元年十月，車駕入洛陽，遂定都焉。春秋漢含孳曰：天子受符，以辛日立號也。</span>
紹百王之荒屯，因造化之盪滌。<span class="n">禮記曰：百王之所同，古今之所一也。淮南子，大丈夫恬然無爲，與造化逍遙。高誘曰：造化，天地也。樂緯曰：殷湯改制易正，蕩滌故俗。</span>
體元立制，繼天而作。<span class="n">左氏傳，元年春正月，公卽位。春秋元命苞曰：元年者何，元宜爲一。謂之元何，曰君之始年也。杜預左氏傳注曰：凡人君卽位，欲其體元以居正。穀梁傳曰：爲天下主者，天也；繼天者，君也。周易曰：神農氏作。</span>
系唐統，接漢緒。茂育羣生，恢復疆宇。勳兼乎在昔，事勤乎三五。<span class="n">爾雅曰：系，繼也，奚計切。漢書，劉向高祖頌曰：漢帝本系出自唐帝。孔安國尙書傳曰：堯以唐侯升爲天子。東觀漢記曰：光武皇帝，高祖九葉孫。漢書，王太后詔曰：奉天地而成施，化羣生而茂育。漢書曰：羣生啿啿。音湛。國語曰：古曰在昔，昔曰先人。史記，楚子西曰：孔丘述三、五之法，明周、召之業。春秋元命苞曰：伏羲、女媧、神農爲三皇。史記五帝本紀曰：黃帝、顓頊、帝嚳、帝堯、帝舜也。</span>
豈特方軌並跡，紛綸后辟，治近古之所務，蹈一聖之險易云爾哉[^3.4]？<span class="n">險易，喻治亂也。周易曰：辭有險易也。</span>
且夫建武之元，天地革命。四海之內，更造夫婦，肇有父子。君臣初建，人倫寔始。斯乃伏犧氏之所以基皇德也。<span class="n">周易曰：天地革而四時成。又曰：湯、武革命。爾雅曰：九夷、八蠻、六戎、五狄，謂之四海。周易曰：有天地然後有萬物，有萬物然後有男女，有男女然後有夫婦，有夫婦然後有父子，有父子然後有君臣。毛詩序曰：厚人倫。禮含文嘉曰：伏犧德洽上下，始畫八卦</span>
。分州土，立市朝，作舟輿，造器械，斯乃軒轅氏之所以開帝功也。<span class="n">漢書曰：昔在黃帝，畫野分州，周易曰：神農氏日中爲市，致天下之人，聚天下之貨。黃帝、堯、舜氏刳木爲舟，剡木爲楫。禮記曰：聖人殊徽號，異器械。鄭玄曰：器械，禮樂之器及兵甲也。史記曰：黃帝名軒轅。</span>
龔行天罰，應天順人，斯乃湯武之所以昭王業也。<span class="n">尙書，武王曰：今予惟龔行天之罰。周易曰：湯、武革命，應乎天而順乎人。禮含文嘉曰：湯、武順人心應於天。史記曰：天乙立，是爲成湯。湯伐夏桀，桀奔于鳴條，湯踐天子位。又曰：文王太子發之立，是爲武王。伐殷紂，紂走，自燔死。武王革殷，受天明命。毛詩序曰：七月，陳王業也。</span>
遷都改邑，有殷宗中興之則焉；<span class="n">尙書曰：盤庚遷於殷。史記，盤庚之時，殷已都河北。盤庚渡河南，復居成湯之故都，行湯之政，然後殷復興也。謂盤庚爲宗，班之誤歟？</span>
卽土之中，有周成隆平之制焉。<span class="n">尙書召誥曰：王來紹上帝，自服于土中。孔安國曰：今來居洛邑，地勢之中也。春秋命歷序曰：成、康之隆，醴泉踊出。孝經鉤命決曰：俱在隆平，優劣殊跡。</span>
不階尺土一人之柄，同符乎高祖。<span class="n">孟子曰：紂之去武丁未久也，尺地莫非其有也，一人莫非其臣也。又曰：舜、文王相去千有餘歲，若合符節也。</span>
克己復禮，以奉終始，允恭乎孝文。<span class="n">論語，顏回問仁，子曰：克己復禮爲仁。孫卿子曰：生，人之始也；死，人之終也。終始俱善，人道必矣。尙書曰：允恭克讓。漢書曰：孝文皇帝，高帝中子也。荀悅曰：諱恒。</span>
憲章稽古，封岱勒成，儀炳乎世宗。<span class="n">司馬彪續漢書曰：建武三十二年，上齋，讀河圖會昌符，言九葉封禪。禮記曰：仲尼憲章文、武。尙書云：粵若稽古帝堯。漢書武紀曰：上登封泰山。又宣紀曰：尊孝武皇帝廟爲世宗廟。</span>
案六經而校德，眇古昔而論功，仁聖之事旣該，而帝王之道備矣。

至乎永平之際[^3.5]，重熙而累洽。盛三雍之上儀，脩袞龍之法服。鋪鴻藻，信景鑠。揚世廟，正雅樂[^3.6]。人神之和允洽，羣臣之序旣肅。<span class="n">東觀漢記曰：孝明皇帝，光武中子也，以東海王爲皇太子。光武崩，皇太子卽位。永平二年正月，上宗祀光武皇帝於明堂，祀畢，登靈臺。二月，上初臨辟雍，行大射禮。漢書曰：武帝時，河間獻王來朝，對三雍宮。應劭曰：辟雍、明堂、靈臺也。東觀漢記，永平二年，上及公卿列侯始服冕冠衣裳。周禮曰：王之吉服，享先王，卽袞冕。鄭玄曰：袞，卷龍衣也。續漢書曰：明帝爲光武起廟，號世祖廟。東觀漢記，孝明詔曰：璇璣鈐曰：有帝漢出，德洽作樂名雅[^3.7]，會明帝改[^3.8]其名郊廟樂曰太予樂，正樂官曰太予樂官[^3.9]，以應圖讖。</span>
乃動大輅，遵皇衢。省方巡狩，躬覽萬國之有無[^3.10]。考聲教之所被，散皇明以爥幽。<span class="n">東觀漢記曰：永平二年十月，西巡幸長安。周易曰：風行地上，觀。先王以省方觀民設教也。禮記逸禮曰：王者以巡狩之禮，尊天重人也。巡狩者何？巡者，循也；狩，牧也。謂天子巡行守牧也。有無，謂風俗善惡也。尙書曰：東漸于海，西被于流沙，朔南暨聲教。</span>
然後增周舊，脩洛邑。扇巍巍，顯翼翼。光漢京于諸夏，總八方而爲之極。<span class="n">論語：子曰：巍巍乎舜、禹之有天下也。毛詩曰：商邑翼翼，四方之極。諸夏，已見西都賦。其異篇再見者，並云已見某篇。他皆類此。</span>
於是皇城之內[^3.11]，宮室光明，闕庭神麗。奢不可踰，儉不能侈。<span class="n">言奢儉合禮，故奢者不可而踰，儉者不能更侈。</span>
外則因原野以作苑，填流泉而爲沼。發蘋藻以潛魚，豐圃草以毓獸。制同乎梁鄒，誼合乎靈囿。<span class="n">順流泉而爲沼，不更穿之也。昭明諱順，故改爲填。毛詩曰：魚在在藻。蘋，亦水草，故連言之。說文曰：潛，藏也。韓詩曰：東有圃草。薛君曰：圃，博也。有博大茂草也。毓與育，音義同。毛詩傳曰：古有梁鄒[^3.12]。梁鄒者，天子之田也。毛詩曰：王在靈囿，麀鹿攸伏。</span>
若乃順時節而蒐狩，簡車徒以講武。則必臨之以王制，考之以風雅。<span class="n">左氏傳，臧僖伯曰：春蒐、夏苗、秋獮、冬狩，皆於農隙以講事也。又曰：大閱，簡車馬。講武，已見上文。禮記王制曰：天子諸侯無事，則歲三田。田不以禮曰暴天物。風，國風，騶虞、駟鐵是也。雅，小雅，車攻、吉日是也。</span>
歷騶虞，覽駟鐵[^3.13]。嘉車攻，采吉日。禮官整儀，乘輿乃出。<span class="n">毛詩序曰：騶虞，蒐田以時，仁如騶虞也。又曰：駟鐵，美襄公也，始命有田狩之事。又曰：車攻，宣王復會諸侯於東都，因田獵而選車徒焉。又曰：吉日，美宣王也，能慎微接下，無不自盡以奉其上焉。漢書：景帝詔曰：禮官具禮儀。乘輿，已見上文。</span>
於是發鯨魚，鏗華鐘。<span class="n">尙書大傳曰：天子左五鐘，天子將出則撞黃鐘，右五鐘皆應。薛綜西京賦注曰：海中有大魚曰鯨，海邊又有獸名蒲牢。蒲牢素畏鯨，鯨魚擊蒲牢，輒大鳴。凡鐘欲令聲大者，故作蒲牢於上，所以撞之者，爲鯨魚。鐘有篆刻之文，故曰華也。</span>
登玉輅，乘時龍。鳳蓋棽麗，龢鑾玲瓏。天官景從，寢威盛容。<span class="n">輅，已見西都賦。周易曰：時乘六龍。鳳蓋，已見上文。劉歆七略曰：羽蓋棽麗，紛循悠悠。說文曰：棽，大枝條[^3.14]。棽，音林。麗，音離。和鑾，已見上文。埤蒼曰：玲瓏，玉聲也。玲，力經切。瓏，力東切。蔡雍獨斷，百官小吏曰天官。焦貢易林曰：龍渴求飲，黑雲景從。寢威，寢其威武也。寢或爲侵[^3.15]。龢與和，音義通。</span>
山靈護野，屬御方神。雨師汎灑[^3.16]，風伯清塵。<span class="n">山靈，山神也。屬御，屬車之御也。方神，四方之神也。韓子曰：師曠謂晉平公曰：黃帝合鬼神於太山之上，風伯進掃，雨師灑道。風俗通曰：雨師，畢星也；風伯，箕星也。</span>
千乘雷起，萬騎紛紜。元戎竟野，戈鋋彗雲。羽旄掃霓，旌旗拂天。<span class="n">蔡雍獨斷曰：大駕，備千乘萬騎。毛詩曰：元戎十乘，以先啓行。說文曰：鋋，小矛也，音澶。又曰：彗，掃竹也，蘇類切。左氏傳曰：晉人假羽旄於鄭。</span>
焱焱炎炎，揚光飛文。吐爓生風，欱野歕山。日月爲之奪明，丘陵爲之搖震。<span class="n">說文曰：焱，火華也，弋劍切。字林曰：炎，火光，于拑切。說文曰：欱，啜也，火合切。歕，吹氣也，敷悶切。公羊傳曰：地震者何？地動也。震，協韻音真。</span>
遂集乎中囿，陳師按屯[^3.17]。駢部曲，列校隊。勒三軍，誓將帥。<span class="n">毛詩曰：陳師鞠旅。漢書音義，臣瓚曰：律說云：勒兵而守曰屯。部曲，已見上文。駢，猶併也，步田切。漢書曰：從胡人大校獵。如淳曰：合軍聚衆，有幡校鼙鼓也。杜預左氏傳注曰：百人爲一隊，徒對切。</span>
然後舉烽伐鼓，申令三驅。輶車霆激[^3.18]，驍騎電騖。<span class="n">毛詩曰：鉦人伐鼓。鉦，之成切。孔安國尙書傳曰：師出以律，三申令之，重難之義。周易曰：王用三驅，失前禽也。毛詩曰：輶車鑾鑣。毛萇曰：輶，輕也。說文曰：驍，良馬也。</span>
由基發射，范氏施御。弦不睼禽，轡不詭遇。飛者未及翔[^3.19]，走者未及去。<span class="n">左氏傳曰：養由基蹲甲而射之，徹七札焉。括地圖曰：夏德盛，二龍降之。禹使范氏御之，以行經南方。孟子曰：趙簡子使王良與嬖奚乘，終日不獲一禽。反曰：天下賤工也。王良請復之，一朝而獲十。反曰：良工也。簡子曰：吾使汝掌乘。王良曰：不可，吾爲範我驅馳，終日不獲一焉。爲之詭遇，一朝而獲十。劉熙曰：橫而射之曰詭遇。說文曰：睼，視也，音遞。</span>
指顧倐忽，獲車已實。樂不極盤，殺不盡物。馬踠餘足，士怒未㳿。先驅復路，屬車案節。<span class="n">倐忽，疾也。高唐賦曰：舉功先得，獲車已實。鄭玄禮記注曰：極，盡也。爾雅曰：盤，樂也。踠，屈也，於遠切。先驅，則前驅也。周禮曰：王出入，則自左馭而前驅。漢書音義曰：大駕，車八十一乘[^3.20]，作三行。子虛賦曰：案節未舒也。</span>
於是薦三犧，效五牲。禮神祇，懷百靈。<span class="n">左氏傳，鄭子大叔曰：爲五牲三犧。杜預曰：五牲，麋、鹿、麏、狼、兔。三犧，祭天、地、宗廟三者之犧也。周禮曰：大宗伯掌天神地祇之禮。然天神曰神，地神曰祇也。毛詩曰：懷柔百神。</span>
覲明堂，臨辟雍。揚緝熙，宣皇風。登靈臺，考休徵。<span class="n">東觀漢記曰：永平三年正月[^3.21]，上宗祀光武皇帝於明堂，禮畢，升靈臺。三月，上初臨辟雍，行大射禮。周書曰：明堂者，明諸侯之尊卑也。故周公建焉，而朝諸侯於明堂之位，制禮樂，頒度量。禮記曰：天子辟雍。毛詩曰：維清緝熙，文王之典。鄭玄毛詩箋曰：天子有靈臺，所以觀祲象，察氣之妖祥也。尙書曰：休徵。孔安國曰：敍美行之驗也。</span>
俯仰乎乾坤，參象乎聖躬。<span class="n">周易曰：庖犧氏仰則觀象於天，俯則觀法於地，近取諸身，遠取諸物。</span>
目中夏而布德，瞰四裔而抗稜。<span class="n">禮記曰：布德和令。字書曰：瞰，望也，苦暫切。漢書，詔曰：投諸四裔。又曰：威稜憺乎鄰國。李奇曰：神靈之威曰稜。</span>
西盪河源，東澹海漘。北動幽崖，南燿朱垠。<span class="n">漢書曰：漢使張騫窮河源。案：古圖書名河所出曰崑崙墟。毛詩曰：寘之河之漘兮。毛萇曰：漘，厓也。尙書曰：宅朔方，曰幽都。朱垠，南方也。甘泉賦曰：南煬丹崖。</span>
殊方別區，界絕而不鄰。自孝武之所不征，孝宣之所未臣。莫不陸讋水慄，奔走而來賓。<span class="n">孝武耀威，匈奴遠懾。孝宣脩德，呼韓入臣。舉前代之盛猶不如今。說文曰：讋，失氣也，章涉切。</span>
遂綏哀牢，開永昌。<span class="n">東觀漢記曰：以益州徼外哀牢王率衆慕化，地曠遠，置永昌郡也。</span>
春王三朝，會同漢京。是日也，天子受四海之圖籍，膺萬國之貢珍。內撫諸夏，外綏百蠻。<span class="n">漢書，董仲舒策曰：春秋之文，正次王，王次春。春者，天之所爲也。正者，王之所爲也。三朝，歲首朔日也。漢書，谷永上書曰：今年正月朔，日有蝕之於三朝之會。周禮曰：時見曰會，殷覜曰同。賈逵國語注曰：膺，猶受也。諸夏，已見上文。其事煩已重見及易知者，直云已見上文，而它皆類此。毛詩曰：因時百蠻也。</span>
爾乃盛禮興樂，供帳置乎雲龍之庭。陳百寮而贊羣后，究皇儀而展帝容。<span class="n">漢書成紀曰：三輔長無供帳繇役之勞。張晏曰：帳，帷帳也。洛陽宮舍記有雲龍門。百僚，已見上文。尙書曰：班瑞于羣后。</span>
於是庭實千品，旨酒萬鍾。列金罍，班玉觴。嘉珍御，太牢饗。<span class="n">左氏傳，孟獻子言於公曰：臣聞聘而獻物，於是有庭實旅百。毛詩曰：我有旨酒。說文曰：鍾，酒器也。孔叢子曰：堯飲千鍾。毛詩曰：我姑酌彼金罍。漢書音義曰：觴，爵也。珍，八珍也。大戴禮曰：牛曰太牢。</span>
爾乃食舉雍徹，太師奏樂。陳金石，布絲竹。鐘鼓鏗鍧，管絃燁煜。<span class="n">蔡雍禮樂志曰：漢樂有四品。一，天子樂[^3.22]，郊祀陵廟殿中諸會食舉也。禮記曰：客出以雍徹。周禮曰：太師，下大夫。又曰：播之以八音：金、石、土、革、絲、木、匏、竹。鄭玄曰：金，鐘鎛也。石，磬也。土，塤也。革，鼓鼗也。絲，琴瑟也。木，柷敔也。匏，笙也。竹，管簫也。禮記曰：子夏曰：鐘聲鏗。鏗，苦耕切。鍧，亦聲也，呼萌切。燁煜，聲之盛。煜，由鞫切。</span>
抗五聲，極六律。歌九功，舞八佾。韶武備，泰古畢。<span class="n">左氏傳曰：子曰[^3.23]：五聲六律。杜預曰：五聲，宮、商、角、徵、羽也。六律，黃鐘、太蔟、姑洗、蕤賓、夷則、無射。陽爲律，陰爲呂。此十二月之氣也。尙書禹貢曰：水、火、金、木、土、穀惟修，正德、利用、厚生惟和，九功惟敍，九序惟歌。穀梁傳曰：舞夏，天子八佾。馬融論語注曰：佾，列也。八人爲列，八八六十四人也。論語曰：子謂韶盡美矣，又盡善也。謂武盡美矣，未盡善也。泰古，泰古之樂也。</span>
四夷間奏，德廣所及。僸佅兜離，罔不具集。<span class="n">孔安國尙書傳曰：間，迭也，古莧切。毛萇詩傳曰：儛四夷之樂，大德廣所及也。孝經鉤命決曰：東夷之樂曰佅，南夷之樂曰任，西夷之樂曰株離，北夷之樂曰僸。毛萇詩傳曰：東夷之樂曰韎，南夷之樂曰任，西夷之樂曰朱離，北夷之樂曰禁。然說樂是一，而字並不同，蓋古音有輕重也。僸，音禁。佅，莫芥切。兜，丁侯切。</span>
萬樂備，百禮暨。皇歡浹，羣臣醉。降烟煴，調元氣。<span class="n">毛詩曰：烝畀祖妣，以洽百禮。周易曰：天地絪緼，萬物化醇。春秋命歷序曰：元氣正，則天地八卦孳也。</span>
然後撞鐘告罷，百寮遂退。<span class="n">撞，猶擊也。尙書大傳曰：天子將入，則撞蕤賓之鐘，左五鐘皆應之。</span>

於是聖上覩萬方之歡娛，又沐浴於膏澤，懼其侈心之將萌，而怠於東作也[^3.24]，<span class="n">孝經曰：故得萬國之歡心。沐浴膏澤，已見西都賦。尙書曰：分命羲叔[^3.25]，平秩東作。</span>
乃申舊章，下明詔。命有司，班憲度。昭節儉，示太素。去後宮之麗飾，損乘輿之服御。抑工商之淫業，興農桑之盛務。遂令海內棄末而反本，背偽而歸真。女脩織絍，男務耕耘。器用陶匏，服尚素玄。恥纖靡而不服，賤奇麗而弗珍。捐金於山，沈珠於淵。<span class="n">左氏傳，季桓子曰：舊章不可忘也。漢書曰：文帝躬節儉素也。漢書，詔曰：農，天下之大本也，而人或不務本而事末，故生不遂。李奇曰：本，農也；末，賈也。淮南子曰：守道順理者，不免於飢寒之患；而欲民之去末反本，是猶發其源而壅其流也。禮記曰：女織絍組紃。杜預左氏傳注曰：織絍，紃繒布也[^3.26]。毛萇詩傳曰：耘，除草也。禮記曰：器用陶匏，尚禮殺也。莊子曰：捐金於山，藏珠於淵，不利貨財，不尚富貴也。</span>
於是百姓滌瑕盪穢，而鏡至清。形神寂漠，耳目弗營。嗜欲之源滅，廉恥之心生。莫不優游而自得，玉潤而金聲。<span class="n">楊雄集曰：滌瑕蕩穢而猶若然。毛萇詩傳曰：瑕，猶過也。字書曰：穢，不絜清也。淮南子曰：鏡大清者視大明。又曰：形者生之舍也，神者生之制也。又曰：和順以寂漠。尙書曰：弗役耳目，百度惟貞。淮南子曰：至人之治也，除其嗜欲，優游委縱。又曰：吾所謂有天下者，自得而已。禮記，孔子曰：君子比德於玉焉，温潤而澤仁也。尙書傳曰：天下諸侯[^3.27]，受命於周，莫不磬折，玉音金聲。</span>
是以四海以內，學校如林，庠序盈門。獻酬交錯，俎豆莘莘。下舞上歌，蹈德詠仁。<span class="n">漢書曰：平帝立學官，郡國曰學，縣道侯國曰校，鄉曰庠，聚曰序。韋昭曰：小於鄉曰聚。尙書曰：受率其旅若林。毛詩曰：韓侯顧之，爛其盈門。又曰：獻酬交錯。論語，孔子曰：俎豆之事，則嘗聞之矣。毛萇詩傳曰：莘莘，衆多也。莘，所巾切。禮記曰：歌者在上，匏竹在下，貴人聲也。詩序曰：嗟嘆之不足，故詠歌之；詠歌之不足，不知手之舞之，足之蹈之也。</span>
登降飫宴之禮旣畢，因相與嗟歎玄德，讜言弘說。咸含和而吐氣，頌曰：盛哉乎斯世！<span class="n">毛詩曰：儐爾籩豆，飲酒之飫。毛萇曰：不脫屨升堂謂之飫。薛君韓詩章句曰：飲酒之禮，下跣而上坐者謂之宴。尙書曰：玄德升聞，乃命以位。字林曰：讜，美言也，音黨。淮南子曰：故聖人執中含和，不下廟堂而行于四海。</span>

今論者但知誦虞夏之書，詠殷周之詩。講羲文之易，論孔氏之春秋。罕能精古今之清濁，究漢德之所由。<span class="n">尙書有虞書、夏書。毛詩有周詩、商頌。周易曰：古者，庖犧氏始作八卦，以通神明之德，以類萬物之情。又曰：易之興也，其當殷之末世，周之盛德邪，當文王與紂之事邪？史記，孔子曰：吾道不行矣。乃因史記作春秋。</span>
唯子頗識舊典，又徒馳騁乎末流。温故知新已難，而知德者鮮矣！<span class="n">班固漢書游俠傳論曰：不入於道德，苟放縱於末流。論語曰：温故而知新，可以爲師矣。又曰：由，知德者鮮矣！</span>
且夫僻界西戎，險阻四塞，脩其防禦。孰與處乎土中，平夷洞達，萬方輻湊？<span class="n">史記曰：秦僻在雍州。毛詩序，秦風曰：襄公能備其兵甲以討西戎。戰國策，蘇秦說孟嘗君曰[^3.28]：秦，四塞之國也。高誘曰：四面有山關之固，故曰四塞之國。防禦，已見上文。文子曰：羣臣輻湊。張湛曰：如衆輻之集於轂。漢書，上曰：智略輻湊。</span>
秦嶺九嵕<span class="n">則工切</span>
，涇渭之川。曷若四瀆五嶽，帶河泝洛，圖書之淵？<span class="n">爾雅曰：江、河、淮、濟爲四瀆。又曰：泰山爲東岳，霍山爲南岳，華山爲西岳，恒山爲北岳，嵩山爲中岳。周易曰：河出圖，洛出書，聖人則之。</span>
建章甘泉，館御列仙。孰與靈臺明堂，統和天人？<span class="n">建章、甘泉，已見上文。禮含文嘉曰：天子靈臺，以考觀天人之際，法陰陽之會也。</span>
太液昆明，鳥獸之囿。曷若辟雍海流，道德之富？<span class="n">白虎通曰：天子立辟雍者何？所以宣德化也。壅以水，象教化流行也。三輔黃圖曰：辟雍，水四周於外，象四海也。</span>
游俠踰侈，犯義侵禮。孰與同履法度，翼翼濟濟也？<span class="n">游俠，已見上文。漢帝年紀曰：禁踰侈。爾雅曰：翼翼，恭也。毛詩曰：濟濟多士。毛萇曰：多威儀也。</span>
子徒習秦阿房之造天，而不知京洛之有制也；識函谷之可關，而不知王者之無外也。」<span class="n">史記曰：秦皇上林苑中作阿房宮，未成，欲更擇令名。作宮阿房，故天下謂之阿房宮。公羊傳曰：天王出居于鄭。王者無外，此其言出何？不能于母弟也。</span>

主人之辭未終，西都賓矍然失容。逡巡降階，𢛐然意下，捧手欲辭。主人曰：「復位，今將授子以五篇之詩。」<span class="n">說文曰：矍，驚視貌也，許縛切。公羊傳，趙盾逡巡北面再拜。郭璞爾雅注曰：逡巡，却去也。周書曰：臨攝以威面氣𢛐[^3.29]。𢛐，猶恐懼也，徒頰切。孔子三朝記曰：孔子受業而有疑，捧手問之，不當避席。</span>
賓旣卒業，乃稱曰：「美哉乎斯詩！義正乎楊雄，事實乎相如。匪唯主人之好學，蓋乃遭遇乎斯時也。小子狂簡，不知所裁。旣聞正道，請終身而誦之。」<span class="n">楊雄、相如，辭賦之高者，故假以言焉。非唯主人好學而富乎辭藻，抑亦遭遇太平之時，禮文可述也。論語：子曰：吾黨之小子狂簡，斐然成章，不知所以裁之。又曰：不忮不求，何用不臧，子路終身誦之。</span>
其詩曰[^3.30]：

#### 明堂詩

於昭明堂，明堂孔陽。<span class="n">毛詩曰：於昭于天。又曰：我朱孔陽。</span>

聖皇宗祀，穆穆煌煌。<span class="n">孝經曰：宗祀文王於明堂，以配上帝。毛詩曰：穆穆皇皇，宜君宜王。</span>

上帝宴饗，五位時序。<span class="n">漢書曰：天神之貴者太一，其佐曰五帝。河圖曰：蒼帝神名靈威仰，赤帝神名赤熛怒，黃帝神名含樞紐，白帝神名白招拒，黑帝神名汁光紀。楊雄河東賦曰：靈祇旣饗，五位時序。</span>

誰其配之，世祖光武。<span class="n">東觀漢記曰：明帝宗祀五帝於明堂，光武皇帝配之。左氏傳，輿人誦：子產若死，其誰嗣之？</span>

普天率土，各以其職。<span class="n">毛詩曰：普天之下，莫非王土。率土之濱[^3.31]，莫非王臣。孝經，子曰：四海之內，各以其職來祭。</span>

猗歟緝熙，允懷多福。<span class="n">毛詩曰：猗歟那歟！緝熙，已見上文。尙書曰：兆人允懷。又曰：永膺多福。</span>

#### 辟雍詩

乃流辟雍，辟雍湯湯。<span class="n">孔安國尙書傳曰：湯湯，流貌。</span>

聖皇莅止，造舟爲梁。<span class="n">毛詩曰：方叔涖止。又曰：造舟爲梁。</span>

皤皤國老，乃父乃兄。<span class="n">說文曰：皤，老人貌也，蒲河切。禮記曰：養國老於上庠。孝經援神契曰：天子尊事三老，兄事五更。應劭漢官儀曰：天子父事三老。</span>

抑抑威儀，孝友光明。<span class="n">毛詩：威儀抑抑。爾雅曰：善事父母爲孝，善事兄弟爲友。</span>

於赫太上，示我漢行。<span class="n">毛詩曰：於赫湯孫。漢書，上令薄昭與淮南厲王書曰：王欲以親戚之意，望於太上。如淳曰：太上，天子也。毛詩曰：示我顯德行。</span>

洪化惟神，永觀厥成。<span class="n">文子曰：執玄德於心，化馳如神。毛詩曰：我客戾止，永觀厥成。</span>

#### 靈臺詩

乃經靈臺，靈臺旣崇。<span class="n">毛詩曰：經始靈臺，經之營之。</span>

帝勤時登，爰考休徵。<span class="n">東觀漢記曰：永平二年，詔曰：登靈臺，正儀度。休徵，已見上文。</span>

三光宣精，五行布序。<span class="n">淮南子曰：夫道，紘宇宙而章三光。高誘曰：三光，日、月、星也。尙書曰：五行：一曰水，二曰火，三曰木，四曰金，五曰土也。</span>

習習祥風，祁祁甘雨。<span class="n">毛詩曰：習習谷風。禮斗威儀曰：君乘火而王，其政頌平，則祥風至。宋均曰：卽景風也，其來長養萬物。毛詩曰：興雨祁祁。尙書考靈燿曰：熒惑順行，甘雨時也。</span>

百穀蓁蓁，庶草蕃<span class="n">音繁</span>
廡<span class="n">音武。韓詩曰：帥時農夫，播厥百穀。薛君曰：穀類非一，故言百也。又曰：蓁蓁者莪。薛君曰：蓁蓁，盛貌也。尙書曰：庶草蕃廡。</span>

屢惟豊年，於皇樂胥。<span class="n">毛詩曰：綏萬國，屢豐年。又曰：於皇時周。又曰：君子樂胥。</span>

#### 寶鼎詩

嶽脩貢兮川效珍，吐金景兮歊浮雲。<span class="n">說文曰：歊，氣上出貌，呼朝切。</span>

寶鼎見兮色紛緼[^3.32]。煥其炳兮被龍文。<span class="n">東觀漢記曰：永平六年，廬江太守獻寶鼎，出王雒山。漢書曰：武帝爲人祠后土營旁，得鼎，有黃雲焉。公卿大夫議尊寶鼎，有司曰：今鼎至甘泉，光潤龍變，承休無疆也。</span>

登祖廟兮享聖神。昭靈德兮彌億年。<span class="n">東觀漢記，明帝曰：太常其以初祭之日[^3.33]，陳鼎於廟，以備器用。尙書曰：公其以予萬億年，敬天之休。</span>

#### 白雉詩

啓靈篇兮披瑞圖，獲白雉兮效素烏。<span class="n">范曄後漢書曰：永平十年，白雉所在出焉。東觀漢記，章帝詔曰：乃者白烏神雀屢臻，降自京師也。</span>

嘉祥阜兮集皇都[^3.34]。

發皓羽兮奮翹英，容絜朗兮於純精[^3.35]。<span class="n">楚辭曰：砥室翠翹絓曲瓊。王逸曰：翹，羽名。</span>

彰皇德兮侔周成。永延長兮膺天慶。<span class="n">韓詩外傳曰：成王之時，越裳氏獻白雉於周公。河圖曰：謀道吉，謀德吉，能行此大吉，受天之慶也。

[^3.1]: 注「田肯曰秦帶河阻山」　袁本、茶陵本「田肯」作「婁敬」。案：二本非也，此所引高帝紀文，非婁敬傳之「秦地被山帶河」也。下注所云「婁敬已見上文」者，謂見西都奉春建策注。二本蓋因下注致誤。何、陳校皆據之改爲「婁敬」，殊失之矣。凡二本有誤，及何、陳校之非者，多不復出。附辨一二，以爲舉例，餘準是求之。
[^3.2]: 前聖靡得言焉　袁本、茶陵本「得」下有「而」字。案：後漢書亦有。
[^3.3]: 注「震雷憑怒」　袁本「雷」作「電」，是也。茶陵本亦誤「雷」。
[^3.4]: 蹈一聖之險易云爾哉　茶陵本無「哉」字，云五臣有「而已哉」字。袁本有「而已哉」。案：袁用五臣也，失著校語，非。後漢書無「而已」有「哉」，或尤依彼添耳。
[^3.5]: 至乎永平之際　袁本「乎」作「于」，茶陵本作「於」。案：後漢書作「于」，似「乎」字非也。
[^3.6]: 正雅樂　案：「雅」當作「予」。後漢書作「予」。章懷注「正予樂」，謂依讖文改「太樂」爲「太予樂」也。困學紀聞曰：文選李善注亦引「太予」，五臣乃解爲「正樂」。今本作「雅樂」，誤，蓋五臣本改爲「雅」。王伯厚此說最是。善旣引「太予」，則作「予」自甚明。袁本、茶陵本所載五臣銑注云：「雅樂，正樂也。」其作「雅」亦甚明。各本所見正文，皆以五臣亂善而失著校語耳。凡如此例者，全書不少，詳見每條下。
[^3.7]: 注「作樂名雅」　案：「雅」當作「予」，各本皆誤。此因誤改正文，又幷誤改注也。後漢書明帝紀章懷注所引正是「予」字。
[^3.8]: 注「會明帝改」　袁本「明」作「昌」，「改」作「九」，是也。茶陵本誤與此同。案：「會昌帝九」以四字爲一句，何於此節注，不得其讀，多所紛更。非，今不論。
[^3.9]: 注「正樂官曰太予樂官」　案：「正」下當有「太」字。各本皆脫。顏延之曲水詩序「太予協樂」注引此詔有，可證。
[^3.10]: 躬覽萬國之有無　袁本、茶陵本「躬」作「窮」。案：後漢書亦是「窮」字。
[^3.11]: 於是皇城之內　袁本、茶陵本「於是」作「是以」，案：後漢書亦作「是以」。
[^3.12]: 注「毛詩傳曰古有梁鄒」　何校「毛」改「魯」，案：所校是也。章懷注所引正是「魯」字。各本皆誤。又張載魏都賦注引，亦可證。
[^3.13]: 覽駟鐵　袁本「駟鐵」作「四驖」，茶陵本作「駟驖」。今案：袁、茶陵二本所載五臣銑注作「四驖」，其善注中作「駟鐵」，必善「駟鐵」，五臣「四驖」，失著校語也。茶陵及此「駟」字未相亂，何云後漢書作「驖」。今考此與彼仍不必全同。范書「駟驖」與善「駟鐵」、五臣「四驖」互異，但當各依其本。
[^3.14]: 注「棽大枝條」　袁本、茶陵本「條」下有「棽灑也」三字，是也。
[^3.15]: 注「寢或爲侵」　袁本、茶陵本「侵」作「祲」，是也。
[^3.16]: 雨師汎灑　袁本、茶陵本「汎」作「泛」，案：後漢書作「汎」，或尤依彼改耳。
[^3.17]: 陳師按屯　茶陵本「按」作「案」，云五臣作「按」。袁本作「按」，用五臣也。後漢書亦是「案」字。此以五臣亂善，非。
[^3.18]: 輶車霆激　袁本、茶陵本「輶」作「輕」，後漢書亦是「輕」字。案：此尤因善注引毛詩「輶車」而改之。其實善下引傳「輕也」，作「輕車」之注自通。二本無校語，未必非。善亦作「輕」，尤改蓋非。
[^3.19]: 飛者未及翔　袁本、茶陵本「未」作「不」，下句同。案：後漢書此二字皆作「未」，或尤依之改耳。
[^3.20]: 注「大駕車八十一乘」　案：「車」上當有「屬」字。各本皆脫。
[^3.21]: 注「永平三年正月」　案：「三」當作「二」。各本皆譌。
[^3.22]: 注「一天子樂」　何校「天子」改「太予」，云後漢注引作「太予」，陳同，是也。各本皆譌。
[^3.23]: 注「左氏傳曰子曰」　何校「子」上添「晏」字，陳同。案：上「曰」字當作「晏」。各本皆誤。
[^3.24]: 而怠於東作也　袁本、茶陵本無「也」字。案：後漢書有，或尤依彼添耳。下「翼翼濟濟也，而不知京、洛之有制也，而不知王者之無外也」三「也」字同。
[^3.25]: 注「分命羲叔」　袁本「叔」作「仲」，是也。茶陵本亦誤「叔」。
[^3.26]: 注「織絍紃繒布也」　袁本、茶陵本「紃」作「織」，是也。
[^3.27]: 注「尙書傳曰天下諸侯」　何校「傳」上添「大」字，是也。各本皆脫。
[^3.28]: 注「蘇秦說孟嘗君曰」　何校「孟嘗君」改「秦惠王」。案：何校誤也。章懷注所引亦是「孟嘗君」。此齊策孟嘗君將入秦章文。今本高注具存，姚宏跋戰國策，曾指此條爲今本所無，其失檢與何正同，附訂正之。
[^3.29]: 注「面氣𢛐」　何校「面」改「而」，陳同，是也。各本皆譌。
[^3.30]: 其詩曰　袁本、茶陵本「詩」作「辭」。案：後漢書作「詩」。
[^3.31]: 注「率土之濱」　袁本「濱」作「賓」，是也。茶陵本誤與此同。案：說見後。
[^3.32]: 寶鼎見兮色紛緼　袁本、茶陵本「緼」作「紜」。案：後漢書作「緼」。
[^3.33]: 注「太常其以初祭之日」　何校「初」改「礿」，陳同，是也。各本皆譌。
[^3.34]: 嘉祥阜兮集皇都　何云後漢書無此句，陳同。案：各本皆有。袁、茶陵不著校語，今無可考也。凡疑而未能明者，俱載之，以俟再詳，此其例也。
[^3.35]: 容絜朗兮於純精　袁本、茶陵本「純」作「淳」，是也。案：後漢書亦是「淳」字。

[^m9]: 愚按：無：鄭大本作子，似誤。
[^m10]: 愚按：于：鄭大本作於。
[^m11]: 愚按：豐：二豐字，鄭大本作灃。
[^m12]: 愚按：小雅：李善所云之小雅，謂小爾雅。
[^m13]: 愚按：慶：胡本作度，此從鄭大本。
[^m14]: 愚按：之：胡本作而。
[^m15]: 愚按：效：鄭本作効。
[^m16]: 愚按：憔悴：胡本下有也字。
[^m17]: 愚按：游：鄭大本作遊。
[^m18]: 愚按：前：鄭大本作左，似誤。
[^m19]: 愚按：強：鄭大本作疆，似誤。
[^m20]: 愚按：兼并：鄭大本作並兼，似誤。
[^m21]: 愚按：逴躒：鄭大本作卓犖。
[^m22]: 愚按：逴躒二字之間，鄭大本有逗號，不當有。
[^m23]: 愚按：秦二世：鄭大本作秦二代。
[^m24]: 愚按：提：鄭大本作隄。
[^m25]: 愚按：紛：胡本作分。
[^m26]: 愚按：鋪棻：鄭大本作敷紛。
[^m27]: 愚按：史記：鄭大本作漢書。
[^m28]: 愚按：收皆畝稅一鍾：鄭大本作皆收畝稅一鐘。
[^m29]: 愚按：胡本此處有又曰二字。
[^m30]: 愚按：又曰：胡本此處無此二字。
[^m31]: 愚按：鋪：鄭大本作敷。
[^m32]: 愚按：棻與紛：鄭大本作紛與棻。
[^m33]: 愚按：汎：鄭大本作泛。
[^m34]: 愚按：於：鄭大本作于。
[^m35]: 愚按：緜：鄭大本作綿。
[^m36]: 愚按：崑：鄭大本作崐。
[^m37]: 愚按：倣：鄭大本作放。
[^m38]: 愚按：棼複屋棟也：鄭大本逗在複字下，似誤。
[^m39]: 愚按：彩：鄭大本作綵。
[^m40]: 愚按：烏學切三字上，鄭大本重渥字，似誤。
[^m41]: 愚按：鍾：鄭大本作鐘。
[^m42]: 愚按：仙：鄭大本作僊。
[^m43]: 愚按：炤：鄭大本作照。
[^m44]: 愚按：增成：胡本作增城。
[^m45]: 愚按：乎：鄭大本作於，似誤。
[^m46]: 愚按：綸，五臣本作編。
[^m47]: 愚按：音義者皆失其姓名故云音義而已，此數字鄭大本括以雙引號，誤。單引號應在橫帶也三字下，亦誤。
[^m48]: 愚按：音戚：鄭大本無此二字，似缺漏。
[^m49]: 愚按：胡本此處無曰字。
[^m50]: 愚按：䬃：鄭大本作颯。