# 文選卷第九

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

賦戊

畋獵下

## 長楊賦<sub>并序</sub>

> 楊子雲

明年，上將大誇胡人以多禽獸。<sub>〔善曰〕明年，謂作羽獵賦之明年，即校獵之年也。班欲敘作賦之明年。漢書成紀曰：元延二年冬，幸長楊宮，縱胡客大校獵，是也。七略曰：羽獵賦，永始三年十二月上。然永始三年去校獵之前，首尾四載，謂之明年，疑班固誤也。又七略曰：長楊賦，綏和元年上。綏和在校獵後四歲，無容元延二年校獵，綏和二年賦，又疑七略誤。蔡邕曰：上者，尊位所在。呂忱曰：誇，大言也。說文曰：誇，誕也。</sub>

秋，命右扶風發民[^9.1.1]入南山，<sub>〔善曰〕冬將校獵，故秋先命之也。爾雅曰：命，告也。漢書曰：武帝以右內史更名右扶風。扶風，在涇州界[^9.1.2]。南山，終南山也。</sub>

西自襃斜，東至弘農，南敺漢中，<sub>〔善曰〕襃斜，谷名，已見上。漢書，有弘農郡，武帝置；又有漢中郡，秦置。</sub>

張羅罔罝罘，捕熊羆豪豬虎豹狖玃狐兔麋鹿，<sub>〔善曰〕山海經曰：竹山有獸，其狀如豚，白毛，毛大如笄而黑端，以毛射物，名豪。豪，彘也[^9.1.3]。廣雅曰：狖，蜼也，尾長四五尺。郭璞爾雅曰[^9.1.4]：玃，似獼猴。豹，形如虎而圓文。鄭玄曰：鳥罟曰羅。狖，弋又切。玃，九縛切。</sub>

載以檻車，<sub>〔善曰〕劉熙釋名曰：檻車，上施欄檻以格猛獸，亦囚禁罪人之車也。漢書音義曰：或曰檻車，有封檻也。</sub>

輸長楊射熊館。<sub>〔善曰〕三輔黃圖曰：長楊宮有射熊館，在盩厔。</sub>

以網爲周阹，<sub>李奇曰：阹，遮禽獸圍陣也。阹音袪。</sub>

縱禽獸其中，令胡人手搏之，自取其獲，上親臨觀焉。<sub>服虔曰：令胡客自取其得也。〔善曰〕廣雅曰：搏，擊也。</sub>

是時，農民不得收斂。雄從至射熊館，還，上長楊賦，聊因筆墨之成文章，故藉翰林以爲主人，子墨爲客卿以風。<sub>韋昭曰：翰，筆也。〔善曰〕翰林，文翰之多若林也。詩大雅曰：有壬有林。君也。此云林，即文翰林，猶儒林之義也。胡廣云：博士爲儒雅之林，是也。說文曰：毛長者曰翰。詩序曰：下以風刺上[^9.1.5]。</sub>

其辭曰：

子墨客卿問於翰林主人曰：「蓋聞聖主之養民也，仁霑而恩洽，動不爲身。今年獵長楊，先命右扶風，左太華而右襃斜，<sub>顏師古曰：動不爲身[^9.1.6]，言憂百姓也。山海經曰：松梁之山西六十里曰太華山，今在弘農縣華陰西也。長安東，故言左。高五千仞，廣十里。〔善曰〕太華，已見西都賦。</sub>

椓嶻嶭而爲弋，紆南山以爲罝。<sub>服虔曰：嶻嶭，山名也。孟康曰：在池陽北。顏師古曰：嶻嶭，即今謂嵳峩也。〔善曰〕說文曰：弋，橜也。又曰：紆，詘也。椓音卓。嶻音截。嶭音齧。</sub>

羅千乘於林莽，列萬騎於山隅。帥軍踤阹，錫戎獲胡。<sub>漢書音義曰：踤，聚也。顏監曰：踤，足蹴也。〔善曰〕錫戎獲胡，言以禽獸錫戎，令胡自獲之。胡、戎一也，變文耳。踤音崒。方言曰：踤，蹴蹋也。</sub>

搤熊羆，拖豪豬。<sub>〔善曰〕搤，拖，已見西都賦。</sub>

木擁槍纍，以爲儲胥。<sub>顏師古曰：胥，須也。言有儲畜[^9.1.7]以待所須也。蘇林曰：木擁柵其外，又以竹槍纍爲外儲胥也。韋昭曰：儲胥，蕃落之類也。槍，七羊切。纍，力委切。</sub>

此天下之窮覽極觀也。雖然，亦頗擾于農人。三旬有餘，其廑至矣，而功不圖，<sub>〔善曰〕古今字詁曰：廑，今勤字也。爾雅曰：圖，謀也。凡人之所爲，皆有所圖，今則百姓甚勞而無所圖[^9.1.8]。言勞而無益也。慎子曰：無法之勞，不圖於功。</sub>

恐不識者，外之則以爲娛樂之游，內之則不以爲乾豆之事，豈爲民乎哉！<sub>〔善曰〕禮記曰：天子無事歲三田，一爲乾豆也。</sub>

且人君以玄默爲神，澹泊爲德，<sub>〔善曰〕玄默，謂幽玄恬默也。玄默，已見魏都賦。澹泊與憺怕同，已見子虛賦。</sub>

今樂遠出以露威靈，<sub>〔善曰〕露，暴露也。</sub>

數搖動以罷車甲，本非人主之急務也，蒙竊惑焉。」<sub>〔善曰〕周易曰：蒙者，蒙也。韓康伯曰：蒙昧，幼少之象也。前年獵長楊，故言數。</sub>

---

翰林主人曰：「吁，客何謂之茲耶[^9.1.9]！<sub>〔善曰〕孔安國尙書傳曰：吁，疑怪之辭也。</sub>

若客，所謂知其一未睹其二，見其外不識其內也。<sub>〔善曰〕莊子曰：識其一，不知其二；治其內，而不治其外。</sub>

僕嘗倦談，不能一二其詳，<sub>〔善曰〕毛萇詩傳曰：詳，審也。</sub>

請略舉其凡，而客自覽其切焉。」<sub>〔善曰〕廣雅曰：都，凡也。顏監曰：凡，大指也。張晏曰：切，近也。覽其近於義也。</sub>

---

客曰：「唯，唯。」主人曰：「昔有彊秦，封豕其土[^9.1.10]，窫窳其民，鑿齒之徒相與摩牙而爭之。<sub>應劭淮南子注云[^9.1.11]：堯之時，窫窳、封豕、鑿齒，皆爲人害。窫窳，類貙，虎爪，食人。服虔曰：鑿齒，齒長五尺，似鑿，亦食人。李奇曰：以喻秦貪婪，殘食其人也。晉灼曰：鑿齒之徒，謂六國。窫，烏黠切。窳音庾。</sub>

豪俊麋沸雲擾，羣黎爲之不康。<sub>〔善曰〕如麋之沸，若雲之擾，言亂之甚也。廣雅曰：麋，饘也。毛詩曰：羣黎百姓。爾雅曰：康，安也。</sub>

於是上帝眷顧高祖，高祖奉命，順斗極，運天關。<sub>服虔曰：隨天斗極運轉也。〔善曰〕毛詩曰：乃睠西顧。孔安國尙書傳曰：奉天成命。春秋元命苞曰：命者，天之令。雒書曰：聖人受命，必順斗極。宋均尙書中候注曰：順斗機爲政也。爾雅曰：北極謂之北辰。天官星占曰：北辰一名天關。又星經曰：牽牛神一名天關。</sub>

橫鉅海，漂昆侖。<sub>〔善曰〕橫度大海也。漂，搖蕩之也，匹昭切。</sub>

提劍而叱之，所過麾城摲邑，下將降旗。<sub>顏監曰：摲，舉手擬也[^9.1.12]。蒼頡篇曰：摲，拍取也。〔善曰〕鄭玄禮記注曰：摲之言芟也。字林曰：摲，山檻切。</sub>

一日之戰，不可殫記。當此之勤，頭蓬不暇梳，飢不及餐。<sub>〔善曰〕頭蓬，髮亂如蓬也。</sub>

鞮鍪生蟣蝨，介冑被霑汗。<sub>〔善曰〕說文曰：鞮鍪，首鎧也。韓子曰：攻戰無已，甲冑生蟣蝨。鄭玄禮記注曰：介，被甲也。孔安國尙書傳曰：冑，兜鍪也。鞮鍪，即兜鍪也。鞮，丁奚切。鍪音牟。蟣，居綺切。蝨，所乙切。</sub>

以爲萬姓請命乎皇天。<sub>〔善曰〕淮南子曰：高皇帝奮袂執銳，以爲百姓請命于皇天。家語曰：孔子曰：分於道謂之命。王肅曰：分於道，始得爲人也。</sub>

廼展人之所詘，振人之所乏。<sub>〔善曰〕方言曰：展，申也。詘，古屈字也。賈逵國語注曰：振，救也。</sub>

規億載，恢帝業。<sub>〔善曰〕杜預左氏傳注曰：恢，大也。</sub>

七年之間而天下密如也。<sub>〔善曰〕高祖五年誅羽，自六年至十二年崩，凡七載。爾雅曰：密，靜也。</sub>

---

逮至聖文，隨風乘流，方垂意於至寧。<sub>〔善曰〕隨風乘流，言順從高祖之風流也。</sub>

躬服節儉，綈衣不![&#x21681;](images/21681.svg)，革鞜不穿。<sub>〔善曰〕言不穿不![&#x21681;](images/21681.svg)，不更爲也。漢書，東方朔曰：孝文皇帝身衣弋綈之衣，履革舄。六韜曰：堯衣履不![&#x21681;](images/21681.svg)盡，不更爲。服虔曰：鞜，舄也音沓。</sub>

大厦不居，木器無文。<sub>〔善曰〕晏子曰：土事不文，木事不鏤。</sub>

於是後宮賤瑇瑁而疏珠璣，<sub>〔善曰〕廣雅曰：疏，亦賤也。字書曰：疏，遠也[^9.1.13]。璣，小珠也音祈。</sub>

却翡翠之飾，除彫琢之巧。<sub>〔善曰〕爾雅曰：玉謂之琱。又曰：治玉曰琢也。</sub>

惡麗靡而不近，斥芬芳而不御，<sub>〔善曰〕廣雅曰：斥，推也。</sub>

抑止絲竹晏衍之樂，憎聞鄭衛幼眇之聲，<sub>〔善曰〕禮記曰：絲竹，樂之器也。晏衍，邪聲也。禮記曰：鄭、衛之音，亂世之音也。衍，弋戰切。幼，一笑切。眇音妙。</sub>

是以玉衡正而太階平也。<sub>韋昭曰：玉衡，北斗也。〔善曰〕春秋運斗樞曰：北斗七星，第五曰玉衡[^9.1.14]。元命苞曰：常一不易，玉衡正，太階平。出黃帝六符經。</sub>

---

其後熏鬻作虐，東夷橫畔。<sub>服虔曰：熏鬻，堯時匈奴也。東夷，東越也。一云：呂嘉殺其國王立，國人殺嘉也。〔善曰〕橫，自縱也，胡孟切。</sub>

羌戎睚眥，閩越相亂。<sub>晉灼曰：睚眥，瞋目貌也，又猜忌不和貌。〔善曰〕漢書曰：立無諸爲閩越王。又曰：武帝建元四年，尉佗孫胡爲南越王，閩越王郢興兵擊南越邊邑。</sub>

遐![&#x24C55;](images/24C55.svg)爲之不安[^9.1.15]，中國蒙被其難。韋昭曰：![&#x24C55;](images/24C55.svg)音萌。萌，人也。於是聖武勃怒，爰整其旅。<sub>〔善曰〕毛詩曰：王赫斯怒，爰整其旅。</sub>

廼命驃衛，<sub>應劭曰：驃，驃騎霍去病也。衛，衛青也。〔善曰〕漢書曰：霍去病爲驃騎將軍，凡六出擊匈奴。又曰：衛青字仲卿，爲大將軍，凡七出擊匈奴。</sub>

汾沄沸渭，雲合電發。<sub>〔善曰〕汾沄沸渭，衆盛貌也。汾音紛。沄音雲。</sub>

猋騰波流，機駭蠭軼。<sub>〔善曰〕爾雅曰：扶搖謂之飇。機駭蠭軼，言其疾也。猋與飇古字通也。</sub>

疾如奔星，擊如震霆。碎轒轀，破穹廬。<sub>應劭曰：轒轀，匈奴車也。音義曰：穹廬，旃帳也。服虔曰：轒轀，百二十步兵車，或可寢處。〔善曰〕轒，扶云切。轀，於云切。</sub>

腦沙幕，䯝余吾。<sub>服虔曰：破其頭腦，塗沙幕也。余吾，水名。北山經曰：北鮮之山，多馬，鮮水出焉，而北經余吾水。應劭曰：在朔方北。鄭氏曰：折其骨，使䯝膏水也。通俗文曰：骨中脂曰䯝，古髓字。</sub>

遂躐乎王庭。<sub>孟康曰：匈奴王庭。〔善曰〕王逸楚辭注曰：躐，踐也。</sub>

敺橐駝，燒熐蠡。<sub>張晏曰：熐蠡，乾酪母[^9.1.16]，燒之，壞其養生之具也。張揖曰：熐蠡，山名。熐音覓。蠡，來戈切。</sub>

分剓單于，磔裂屬國。韋昭曰：剓，割也音如棃。顏師古曰[^9.1.17]：凡言屬國者，存其國號而屬朝。〔善曰〕單于，匈奴王號。漢書曰：單于，廣大之貌也，言其象天單于然也。廣雅曰：磔，張也。漢書曰：置屬國以處匈奴降者。韋昭曰：外國，羌胡，來屬漢者也。夷阬谷，拔鹵莽，刊山石。<sub>〔善曰〕毛詩傳曰：夷，平也。鹵莽中生草莽也[^9.1.18]。說文曰：鹵，西方醎地也。鄭玄禮記注曰：刊，削也。拔莽削石以通道。</sub>

蹂屍輿廝，係累老弱。<sub>服虔曰：蹂尸，踐尸也。顏師古曰：死則蹂踐其尸，破傷者，輿而行。如淳曰：輿廝，輪踐其廝徒也。〔善曰〕賈逵國語注曰：係，繫也。杜預左氏傳注曰：累，係也。</sub>

![&#x20D77;](images/20D77.svg)鋋瘢耆[^9.1.19]、金鏃淫夷者數十萬人，如淳曰：![&#x20D77;](images/20D77.svg)，括也。孟康曰：瘢耆，馬脊耆創瘢處。〔善曰〕如氏之說，以爲箭括及鋋所中，皆爲創瘢於馬耆。孟氏以爲耆被金鏃過傷者甚衆也。服虔曰：耆，鬣。傷者或矛䂎內未出，其瘡如含，然或箭插其項未拔，藂若鬣焉。孔安國尙書傳曰：淫，過也。杜預左氏傳注曰：夷，傷也。吮，辭兖切。皆稽顙樹頜，扶服蛾伏。<sub>如淳曰：叩頭時項下向[^9.1.20]，則頜樹上向也。韋昭曰：頜音蛤。〔善曰〕說文曰：匍匐，手行也。扶服與匍匐音義同。蛾伏，如蟻之伏也。蛾，古蟻字。</sub>

二十餘年矣，尚不敢惕息。<sub>〔善曰〕漢書曰：漢不復出兵擊匈奴。三年，武帝崩。前此者漢兵深入窮邊[^9.1.21]二十餘年，匈奴極苦之，單于常欲和親。賈逵國語注曰：惕，疾也。說文曰：息，喘也。</sub>

夫天兵四臨，幽都先加。<sub>〔善曰〕天兵，言兵威之盛如天也。尙書曰：宅朔方，曰幽都。</sub>

迴戈邪指，南越相夷。<sub>〔善曰〕漢書曰：南越王胡上書曰：今東越擅興兵侵臣。天子爲興師往討閩越，閩越王弟餘善殺郢以降。廣雅曰：夷，滅也。</sub>

靡節西征，羌僰東馳。<sub>服虔曰：僰，夷名也。〔善曰〕漢書音義曰：節，所杖信節也。僰，蒲北切。</sub>

是以遐方疏俗，殊鄰絕黨之域。<sub>〔善曰〕絕，遠也。</sub>

自上仁所不化，茂德所不綏。<sub>〔善曰〕尙書曰：有夏先后，方楙厥德。</sub>

莫不蹻足抗首[^9.1.22]，請獻厥珍。<sub>服虔曰：蹻，舉足也音矯。</sub>

使海內澹然，<sub>〔善曰〕廣雅曰：澹，安也，徒濫切。</sub>

永亡邊城之災，金革之患。<sub>〔善曰〕史記，士蔿曰：邊城少寇。禮記，子夏曰：三年之喪卒，金革之事[^9.1.23]無避也，禮歟？</sub>

---

今朝廷純仁，遵道顯義，并包書林，聖風雲靡。英華沈浮，洋溢八區。<sub>〔善曰〕英華，草木之美者，故以喻帝德焉。沈浮，言多也。禮斗威儀曰：帝者得其英華[^9.1.24]，王者得其根荄。八區，八方之區也。</sub>

普天所覆，莫不沾濡。<sub>〔善曰〕禮記曰：天之所覆。難蜀父老曰：羣生霑濡矣。</sub>

士有不談王道者則樵夫笑之。意者以爲事罔隆而不殺，物靡盛而不虧。<sub>〔善曰〕廣雅曰：意，疑也。鄭玄周禮注曰：殺，減也。文子曰：物盛則衰。</sub>

故平不肆險，安不忘危。<sub>服虔曰：肆，弃也。顏監云：肆，放也。不放心於險也。〔善曰〕孫卿子曰：平則慮險，安則慮危。</sub>

廼時以有年出兵，整輿竦戎。<sub>〔善曰〕言時不常也[^9.1.25]。穀梁傳曰：有年，五穀皆熟爲有年。方言曰：西秦之間，相勸曰聳。竦與聳古字通。</sub>

振師五柞，習馬長楊。<sub>〔善曰〕杜預左氏傳注曰：振，整也。盩厔有五柞宮也。柞音作。</sub>

簡力狡獸，校武票禽。<sub>〔善曰〕爾雅曰：簡，擇也。賈逵國語注曰：簡，習也。廣雅曰：狡，健也。賈逵國語注曰：校，考也。票禽，輕疾之禽也，匹妙切。</sub>

廼萃然登南山，瞰烏弋。<sub>晉灼曰：萃，集也。服虔曰：三十六國，烏弋最在西。西域傳曰：去長安萬二千二百里，其地暑熱莽平，近日所入。〔善曰〕廣雅曰：瞰，視也。</sub>

西厭月![&#x29A33;](images/29A33.svg)，東震日域。服虔曰：![&#x29A33;](images/29A33.svg)音窟，月所生也。〔善曰〕何休公羊傳注曰：厭，服也。爾雅曰：震，懼也。日域，日出之域也。厭，一涉切。又恐後代迷於一時之事，常以此爲國家之大務，淫荒田獵，陵夷而不禦也。<sub>顏監曰：禦，止也。〔善曰〕漢書，張釋之曰：秦陵夷至于二世，天下土崩。韓詩曰：無矢我陵。薛君章句曰：四平曰陵。爾雅曰：禦，禁也。</sub>

是以車不安軔，日未靡旃。從者彷彿，骫屬而還。<sub>韋昭曰：不暇稅駕支車也。張晏曰：從者彷彿，委釋而迴旋。〔善曰〕王逸楚辭注曰：軔，支輪木。日未靡旃，言日未移旌旗之影也。委屬而還，謂委釋其事，連屬而迴還也。張以釋爲委。軔，如振切。彷彿，或作髣髴。骫，古委字也。屬，之欲切。</sub>

亦所以奉太尊之烈，遵文武之度。<sub>〔善曰〕太尊，高祖也。爾雅曰：烈，業也。</sub>

復三王之田，反五帝之虞。<sub>〔善曰〕三王之田，文王三驅是也。已見上文。尙書，帝曰：益，汝作朕虞。</sub>

使農不輟耰，工不下機。<sub>韋昭曰：耰，所以覆種音憂。顏監曰：摩田器也。晉灼云：以耒推塊曰耰。〔善曰〕工，女功也。漢書，酈食其曰：農夫釋耒，工女下機。</sub>

婚姻以時，男女莫違。<sub>〔善曰〕毛詩序曰：婚姻失時，男女多違也。</sub>

出凱弟，行簡易。<sub>〔善曰〕毛詩曰：愷悌君子，人之父母。周易曰：乾以易知，坤以簡能，易則易知，簡則易從，易簡而天下之理得矣。</sub>

矜劬勞，休力役。<sub>〔善曰〕毛萇詩傳曰：矜，憐也。毛詩曰：之子于征，劬勞于野。孫卿子曰：罕興力役，無奪農時。</sub>

見百年，存孤弱。<sub>〔善曰〕禮記曰：百年者就見之。說文曰：存，恤問也。春秋說題辭曰：存恤幼孤。</sub>

帥與之，同苦樂。然後陳鐘鼓之樂，鳴鞀磬之和，建碣磍之虡。<sub>孟康曰：碣磍之簴，刻猛獸爲之，故其形碣磍而盛怒也。〔善曰〕鄭玄禮記注曰：鞀，如鼓而小，有柄，賓至搖之以奏樂。碣，一轄切。磍音轄。鞀，徒刀切。</sub>

拮隔鳴球，掉八列之舞。<sub>韋昭曰：拮，擽也。鳴球，玉磬也。古文隔爲擊[^9.1.26]。〔善曰〕賈逵國語注曰：掉，搖也。八列，八佾也。拮，居黠切。球音求。掉，徒釣切。</sub>

酌允鑠，肴樂胥。<sub>張揖曰：允，信也。鑠，美也。言酌信美以當酒，帥禮樂以爲肴。〔善曰〕毛詩曰：允矣君子，展也大成。又曰：於鑠王師。又曰：君子樂胥。</sub>

聽廟中之雍雍，受神人之福祜。<sub>〔善曰〕毛詩曰：雍雍在宮，肅肅在廟。又曰：受天之祜。爾雅曰：祜，福也音怙。</sub>

歌投頌，吹合雅。<sub>服虔曰：聲之相投也。</sub>

其勤若此，故真神之所勞也。<sub>張揖曰：詩云，愷弟君子，神所勞矣。</sub>

方將俟元符，<sub>晉灼曰：元符，大瑞也。</sub>

以禪梁甫之基，增泰山之高。<sub>史記，管子曰：古者禪梁父[^9.1.27]。〔善曰〕難蜀父老曰：增太山之封，加梁甫之事。</sub>

延光于將來，比榮乎往號。張晏曰：往號，三、五也。〔善曰〕李𮜿法言注曰：五帝三王，延光至今不絕也。豈徒欲淫覽浮觀，馳騁秔稻之地，周流棃栗之林，蹂踐芻蕘，誇詡衆庶，盛狖玃之收，多麋鹿之獲哉！<sub>〔善曰〕孔安國尙書傳曰：浮，過也。說文曰：秔，稻屬也。聲類以爲秔，不黏稻也。漢書，東方朔曰：涇、渭之南，又有秔稻棃栗之饒。芻，馬草也。禮記曰：蹴路馬芻。說文曰：蕘，草薪也。毛萇詩傳曰：詡，大也。</sub>

且盲者不見咫尺，而離婁燭千里之隅；<sub>〔善曰〕莊子，南榮趎曰：盲者不能自見。賈逵國語注曰：八寸曰咫。孟子曰：離婁之明。趙岐曰：古之明目者也。蓋黃帝時人。趎音樞。</sub>

客徒愛胡人之獲我禽獸，曾不知我亦已獲其王侯。」<sub>〔善曰〕說文曰：曾，辭之舒也。</sub>

---

言未卒，墨客降席再拜稽首曰：「大哉體乎！允非小人之所能及也。<sub>〔善曰〕體，猶法也。</sub>

廼今日發矇，廓然已昭矣！」<sub>〔善曰〕禮記曰：昭然若發蒙矣。矇與蒙古字通。廓，除貌。</sub>

---

[^9.1.1]: 考異：命右扶風發民　袁本、茶陵本云善無「發民」二字。案：今本漢書有，蓋尤依之添也。
[^9.1.2]: 考異：注「在涇州界」　陳云「涇」，「雍」誤，是也。各本皆誤。
[^9.1.3]: 考異：注「名豪豪彘也」　袁本、茶陵本不重「豪」字。
[^9.1.4]: 考異：注「郭璞爾雅曰」　袁本、茶陵本「曰」上有「注」字。
[^9.1.5]: 考異：注「詩序曰下以風刺上」　袁本、茶陵本無此八字。案：無者是也。注具甘泉賦，下羽獵賦已不更出，此亦當爾矣。
[^9.1.6]: 考異：注「顏師古曰動不爲身」　袁本、茶陵本「師古」二字作「監」，下再見皆同。案：此尤本誤改。
[^9.1.7]: 考異：注「言有儲畜」　袁本、茶陵本「言有」作「高其」，是也。案：今本漢書注與此同誤。
[^9.1.8]: 考異：注「而無所圖」　袁本、茶陵本無「所」字。
[^9.1.9]: 考異：客何謂之茲耶　袁本、茶陵本無「之」字，尤本此處脩改。案：今本漢書作「謂之茲耶」，詳顏注云「謂茲邪猶言何爲如此也」，仍當有「何」字、無「之」字。蓋漢書傳寫譌，尤延之據添，非也。袁、茶陵二本所見與未脩改正同，是矣。又案：難蜀父老曰「烏謂此乎」。烏，何也；此，茲也；乎，邪也。子雲好擬相如，此亦用彼語，不當衍「之」字甚明。
[^9.1.10]: 考異：封豕其土　袁本「土」作「士」。何云漢書作「士」。案：「士」是也。茶陵本作「土」，與尤所見同，非也。
[^9.1.11]: 考異：注「應劭淮南子注云」　案：「劭」下當有「曰」字，「子」下當衍「注」字，漢書注可證。各本皆誤。
[^9.1.12]: 考異：注「顏監曰摲舉手擬也」　案：顏漢書正文字作「搟」，上引李奇音車幰之幰而解云「搟，舉手擬之也」。蓋其字音義與左氏傳乃掀公之掀相近。善文選正文作「摲」，與顏不同，別引鄭氏禮記注釋義，字林釋音，乃所以改顏也。傳寫者并顏注亦爲「摲」，失之矣。又「蒼頡篇曰摲拍取也」八字，非漢書注，乃善引以證顏者，字亦當是「搟」也。又漢書注「擬」下有「之」字，此無，似亦脫。
[^9.1.13]: 考異：注「疏亦賤也字書曰疏遠也」　袁本、茶陵本作「疏遠也字書曰」六字。案：此亦尤增多之誤也。
[^9.1.14]: 考異：注「春秋運斗樞曰北斗七星第五曰玉衡」　袁本、茶陵本無此十五字，袁本注末多「已見魏都賦」五字。案：袁本是也。此亦尤增多之誤，茶陵本注末複出「魏都賦注云云」可爲證。
[^9.1.15]: 考異：遐![&#x24C55;](images/24C55.svg)爲之不安　袁本、茶陵本「![&#x24C55;](images/24C55.svg)」作「氓」。案：此皆非也。正文當作「萌」，注當作「韋昭曰萌音氓萌人也」。今作「![&#x24C55;](images/24C55.svg)音萌」，誤倒。漢書作「萌」，善自與之同。蓋五臣作「氓」而各本亂之，因又改韋注也。上林賦「以贍萌隸」注「韋昭曰：萌，民也」。張景陽七命「羣萌反素」袁、茶陵皆有校語云五臣作「氓」，最可證。又如顏延年侍遊蒜山作詩「留滯感遺萌」，亦善「萌」、五臣「氓」相亂，彼二本仍云五臣作「氓」，唯此爲各本所見皆誤，故無校語耳。
[^9.1.16]: 考異：注「乾酪母」　何校「酪」下添「也以爲酪」四字。案：依漢書注，是也。各本皆脫。
[^9.1.17]: 考異：注「顏師古曰」　何校「師古」改「監」。各本皆譌。下「顏師古曰死則云云」，同。
[^9.1.18]: 考異：注「鹵莽中生草莽也」　袁本「中」上有「鹵」字，末無「也」字，是也。茶陵本亦脫衍。
[^9.1.19]: 考異：![&#x20D77;](images/20D77.svg)鋋瘢耆　茶陵本云五臣作「吮辭兖切」，袁本作「吮」。案：茶陵及尤所見非也，蓋此賦有作「吮」、作「兖」兩本，小顏以作「兖」爲是，故今本漢書字如此。善以作「吮」爲是，故最後引服虔云「其瘡如含然」，乃訓吮爲含也。「![&#x20D77;](images/20D77.svg)」字他無所見，恐是或改「吮」爲「兖」而誤成此形耳。袁本無校語，其所見善正文自是「吮」字，尤本注末音云「吮，辭兖切」，不作「![&#x20D77;](images/20D77.svg)」，亦其一證。又臣佖校漢書以爲「鈗」，與顏、李二家迥異，恐屬臆說，難以爲證。
[^9.1.20]: 考異：注「項下向」　袁本、茶陵本「項」作「頂」。案：「頂」是也。今本漢書注與此同誤。
[^9.1.21]: 考異：注「漢兵深入窮邊」　案：「邊」當作「追」。各本皆譌。
[^9.1.22]: 考異：莫不蹻足抗首　茶陵本云五臣作「手」，袁本云善作「首」。今案：所見皆非也，漢書作「手」，羽獵賦「抗手稱臣」善「抗手」注具彼下，此不更出，非作「首」也。
[^9.1.23]: 考異：注「卒金革之事」　案：「卒」下當有「哭」字。各本皆脫。
[^9.1.24]: 考異：注「帝者得其英華」　袁本、茶陵本「英華」作「華英」，是也。
[^9.1.25]: 考異：注「言時不常也」　袁本、茶陵本「言時」作「時言」，是也。
[^9.1.26]: 考異：注「古文隔爲擊」　袁本、茶陵本此上有「韋昭戞擊爲拮隔」，乃校語錯入注，因正文用五臣「戞擊」，故云然。案：此云古文者，韋所見之古文尙書也，意謂「隔者擊也」耳。子雲用「拮隔」，漢書及史記樂書俱有其證，楊倞注荀子亦極明晰。五臣乃援東晉古文改竄，荒陋甚矣。宋人校語以「拮隔」屬韋，更繆。尤本無之，是矣。
[^9.1.27]: 考異：注「史記管子曰古者禪梁父」　袁本、茶陵本無此十字。

## 射雉賦

> 潘安仁<sub>〔善曰〕射雉賦序曰：余徙家于琅邪，其俗實善射，聊以講肄之餘暇，而習媒翳之事，遂樂而賦之也。</sub>

> 徐爰注<sub>媒者，少養雉子，至長狎人，能招引野雉，因名曰媒。翳者，所隱以射者也。晉邦過江，斯藝乃廢。歷代迄今，寡能厥事。嘗覽茲賦，昧而莫曉，聊記所聞，以備遺忘。</sub>

涉青林以游覽兮，樂羽族之羣飛。<sub>樂羽翮之類，或羣或飛，飲啄恣性也。〔善曰〕七發曰：游涉乎雲林，薛君韓詩章句曰：青，靜也。鸚鵡賦曰：羽族之可貴者。</sub>

聿采毛之英麗兮，有五色之名翬。<sub>聿，述也。述序羽族之中，采飭英麗[^9.2.1]，莫過翬也。翬，雉也。伊、洛以南，素質五采皆備成章曰翬。英者，雄果之目。名者，聲聞之稱也。一本聿作偉。〔善曰〕翬見爾雅。</sub>

厲耿介之專心兮，奓雄豔之姱姿。<sub>厲，嚴整也。耿介，專一也。奓，豐也。姱，好也。美色曰豔，言雉嚴整其不羣之性，奮揚其雄豔之貌，見敵必戰，不容他雜，此之謂英麗也。奓，赤氏切。姱，苦瓜切。〔善曰〕薛君韓詩章句曰：雉，耿介之鳥也。</sub>

巡丘陵以經略兮，畫墳衍而分畿。<sub>巡，行也。言周行丘陵，因其墳衍以爲疆界，分而護之不相侵越也。青、幽之間，土高且。大者，通之曰墳，雉一界之內，要以一雄爲主，餘者雖衆，莫敢鳴鴝也。此以上言雉之形性也。〔善曰〕左傳，楚無宇曰：天子經略。廣雅曰：巡略，行也。孔安國尙書傳曰：分其圻界，圻與畿同。</sub>

---

於時青陽告謝，朱明肇授。<sub>時四月也。〔善曰〕爾雅曰：春爲青陽，夏爲朱明。楚辭曰：青春受謝。王逸曰：謝，去也。</sub>

靡木不滋，無草不茂。<sub>草木具榮。</sub>

初莖蔚其曜新，陳柯槭以改舊[^9.2.2]。<sub>蔚然，初生之莖，曜其新暉。槭然陳宿之柯，變其舊色，言新舊咸茂也。槭，彫柯貌也。所膈切。</sub>

天泱泱以垂雲，泉涓涓而吐溜。<sub>涓涓，清新之色，泱音英。涓，古玄切。〔善曰〕毛詩曰：英英白雲。毛萇曰：英英，白雲貌。泱與英古字通。家語，金人銘曰：涓涓不壅，終爲江河。溜，水流貌也。</sub>

麥漸漸以擢芒，雉鷕鷕而朝鴝。<sub>漸漸，含秀之貌也。微子曰：麥秀漸漸。鷕鷕，雉聲也。又云：雉之朝鴝，尚求其雌。雌雉不得言鴝。顏延年以潘爲誤用也。案：詩有鷕雉鳴，則云求牡，及其朝鴝，則云求雌。今云鷕鷕朝鴝者，互文以舉雄雌皆鳴也。此以上序節物氣候，雉可射之時也。鷕，以少切。</sub>

眄箱籠以揭驕，睨驍媒之變態。<sub>揭驕，志意肆也。箱籠竹器，盛媒者也。凡竹器，箱方而密，籠圓而疎，盛媒器，籠形者，養鳥宜圓也。箱密者，不欲令見明也。言感辰景之韶淑，樂山梁之榮茂，悟翬雉之奮逸，思騁藝之肆志，顧視箱籠詳察驍媒，恣睢揭驕，意願得也。楚辭揭驕字作拮矯。揭，居桀切。睨音詣。〔善曰〕楚辭曰：意恣睢以拮矯。王逸曰：縱心肆志，所意願高也。</sub>

奮勁骹以角槎，瞵悍目以旁睞。<sub>骹，脛也。角，邪也。槎，斫也。悍，戾也。瞵，視貌。睞，視也。奮其堅勁之脛，以利距邪斫；瞵其剛戾之目，以旁視其敵也。骹，苦交切。槎，千荷切。瞵，力新切。睞，力代切。〔善曰〕曹植鬭雞詩曰：悍目發朱光。</sub>

鸎綺翼而䞓撾，灼繡頸而衮背。<sub>鸎，文章貌也。詩云：有鸎其羽，翼如綺文。䞓則赤也。撾，肶也。灼，盛貌也。頸毛如繡，背如衮章，言五采備也。䞓，勑呈切。撾，都瓜切。〔善曰〕肶音陛。</sub>

鬱軒翥以餘怒，思長鳴以效能。<sub>鬱，暴怒也。軒，起望也。方言云：翥，舉也。鬱然暴怒，軒舉長鳴，思見野敵，效其才能也。此以上言媒之形勢。能，怒代切。</sub>

---

爾乃搫場拄翳，停僮葱翠。<sub>搫者，開除之名也。今傖人通有此語。射者聞有雉聲，便除地爲場，拄翳於草。停僮，翳貌也。葱翠，翳色也。搫，步何切。拄，株庾切。〔善曰〕廣雅曰：搫，除也。</sub>

綠柏參差，文翮鱗次。蕭森繁茂，婉轉輕利。<sub>翳，上加木枝，衣之以葉。上則蕭森，下則繁茂而實。綢繆，輕利也。婉轉，綢繆之稱。</sub>

衷料戾以徹鑒，表厭躡以密緻。<sub>料戾，小而徹也。厭躡，重而密也。翳外觀密緻，與草木無別，內視洞徹，多所覩見也。此以上序翳之形飾。厭，於輒切。</sub>

恐吾游之晏起，慮原禽之罕至。<sub>游，雉媒名。江、淮間謂之游，游者，言可與游也。言既芟場拄翳，又恐媒起不早，野雉希至。原禽，雉也。雉不處下濕，故曰原禽也。</sub>

甘疲心於企想，分倦目以寓視。<sub>企想雉出，專視草際，心爲之疲，目爲之倦也。此以上言拄翳之後，遲獲之意也。〔善曰〕說文曰：企，舉踵也。左氏傳楚子玉曰：得臣與寓目焉。杜預曰：寓，寄也。</sub>

何調翰之喬桀，邈疇類而殊才。<sub>調翰，謂媒也。媒性調良，故謂調翰。喬桀，俊逸也，言邈絕疇類，殊異才氣也。〔善曰〕何，疑問之辭也。</sub>

候扇舉而清叫，野聞聲而應媒。<sub>扇，布也，形如手巾。叫，鳴也。將欲媒雊，振布令有聲，媒便清叫，野雉聞即應而出也。</sub>

褰微罟以長眺，已踉蹡而徐來。<sub>褰，開也。罟，網也。古者當以細網，掩翳窗上，視外處，其制未聞也，今則以板矣。言聞野雉應媒之聲，知其必出，開翳戶長視，已見踉蹡徐來也。踉蹡，乍行乍止，不迅疾之貌也。〔善曰〕踉蹡，欲行也。廣雅曰：蹡，走也。踉音亮。蹡，七亮切。</sub>

摛朱冠之赩赫，敷藻翰之陪鰓。<sub>赩赫，赤色貌。陪鰓，奮怒之貌也。〔善曰〕廣雅曰：摛，舒也。藻翰，翰有華藻也。摛，勑知切。赩，許力[^9.2.3]。</sub>

首葯綠素，身拕黼繪。<sub>方言曰：葯，纏也，猶纏裹也。言雉首綠色，頸葯素也。黼，繡也。繪，畫文也。身采如繪也。葯，烏角切。</sub>

青鞦莎靡，丹臆蘭綷。<sub>鞦，夾尾間也。莎，草名。楚辭曰：青莎雜樹，則莎色青也。言雉尾間青毛如莎草之靡也。臆，膺也，膺色如秋蘭之色也。綷，同也。宋、衛之間，謂混爲綷也。鞦音秋。〔善曰〕小雅曰：雜采曰綷。音最。</sub>

或蹶或啄，時行時止。<sub>皆得意之形容也。〔善曰〕賈逵曰：蹶，走也。鄭玄曰：蹶，行遽貌。字林曰：啄，鳥食也。莊子曰：澤雉十步一啄，百步一飲也。蹶，居衛切。周易曰：時止則止，時行則行。廣雅曰：蹶，踶跳[^9.2.4]。</sub>

班尾揚翹，雙角特起。<sub>雄壯之勢也。此以上言野雉之狀貌也。〔善曰〕說文曰：翹，尾之長毛也。</sub>

---

良遊呃喔，引之規裏。<sub>良遊，媒也。言媒呃喔其聲，誘引令入可射之規內也。呃，於隔切。喔，於角切。</sub>

應叱愕立，擢身竦峙。<sub>峙，立也。既入可射之內，來迅不止，因便叱之，雉聞叱即驚，竦身而立者也。〔善曰〕杜子春周禮注曰：愕，驚也。</sub>

捧黃間以密彀，屬剛罫以潛擬。<sub>捧，舉也。黃間，弩名也。張衡云：黃間機張。一名黃肩。〔善曰〕說文曰：彀，張弓弩也。屬，謂注矢於弦也。剛罫，弩矢鏃也。以鐵爲之，形如十字，各長三寸，方似罔罫，故曰罫焉。罫，古買切。挂同。</sub>

倒禽紛以迸落，機聲振而未已。<sub>射應也。禽被箭，躍起而反落，弩聲猶未歇，言其矢來疾也[^9.2.5]。</sub>

山鷩悍害，猋迅已甚。<sub>鷩雉，似山雞而小，冠背毛黃，腹下赤，項綠色，其性悍戾憨害，飛走如風之猋也。爾雅曰：扶搖謂之猋，謂暴風從下上也。〔善曰〕字書曰：憨，愚也。呼甘切。</sub>

越壑凌岑，飛鳴薄廩。<sub>鷩性悍憋，聞媒聲便越澗凌岑，且飛且鳴，逕來翳前也。廩，翳中盛飲食處，今俗呼翳名曰倉也。〔善曰〕薄，至也。方言曰：憋，惡也。裨列切。</sub>

鯨牙低鏃，心平望審。<sub>鯨，當作擎，舉也。舉弩牙低矢鏑以射之。〔善曰〕禮記曰：心平體正，持弓矢審固也。</sub>

毛體摧落，霍若碎錦。<sub>雉當不止[^9.2.6]，於飛中射之，毛體披散，如錦之分碎也。</sub>

逸羣之儁，擅場挾兩。<sub>逸羣儁異之雉，不但欲擅一場而已，又挾兩雌也。〔善曰〕西京賦曰：秦政[^9.2.7]利觜長距，終得擅場。說文曰：擅，專也。</sub>

櫟雌妬異，倐來忽往。<sub>櫟，擊搏也。聞他雄鳴，擊搏其雌。倐忽往來，無時暫止也。〔善曰〕楚辭曰：荷衣兮蕙帶，倐而來兮忽而逝。六韜曰：倐然而往，忽然而來。</sub>

忌上風之餮切，畏映日之儻朗。<sub>餮切，微動之聲。儻朗，不明之狀。言其忌聲而畏光也。餮音鐵。</sub>

屏發布而累息，徒心煩而技懩。<sub>屏除其布，不敢散氣，意者恐微有所聞，便驚而逝，既無由使媒鳴，欲射則紛紜不定，空心煩而技懩。有伎藝欲逞曰技懩也。音養。〔善曰〕難蜀父老曰：心煩於慮。應劭風俗通曰：高漸離變姓易名，庸保於宋子之家。久作苦，聞其家堂客擊筑，伎養不能毋出言也。</sub>

伊義鳥之應敵，啾擭地以厲響。<sub>義鳥，媒也。爲人致敵，故名曰義媒。見野雉紛紜難中，啾然擭地而鳴，引令來鬭。埤蒼曰：擭地[^9.2.8]，爪持也。三蒼曰：啾，聲也。</sub>

彼聆音而逕進，忽交距以接壤。<sub>彼野雉聞媒聲，便逕來鬭，交距蹶地，土壤相接。〔善曰〕廣雅曰：壤，塵也。</sub>

彤盈窗以美發，紛首頹而臆仰。<sub>彤，赤也。盈，滿也。言其光彩滿當於窗，美取其意而發矢。又曰：既與媒戰，形當翳窗，發弩極美，正射其頸，首頹向後，臆仰却斃也。</sub>

---

或乃崇墳夷靡，農不易壠。<sub>墳，大防，今呼爲塘也。夷，靡也。頹，弛也[^9.2.9]。易，脩也。農不脩壠，此言田塘荒廢也。〔善曰〕毛詩曰：禾易長畝。</sub>

稊菽藂糅，蘙薈菶茸。<sub>稊，稗類也。菽，豆也。謂勞豆之屬野生也。田既荒廢，雜草繁茂。蘙薈菶茸。深穊貌。菶，蒲動切。茸，如隴切。〔善曰〕孫子兵法曰：林木翳薈。西京賦曰：萃䔿菶茸。</sub>

鳴雄振羽，依于其冢。<sub>冢，山巔也。爾雅曰：山頂曰冢。言野之雄雉，振其羽翼，鳴鴝高墳之上。〔善曰〕毛詩曰：莎雞振羽。</sub>

㨛降丘以馳敵，雖形隱而草動。㨛，疾貌也。言雉鴝於高丘之頂，㨛然降下向敵，不見其形，而見草動也。㨛，一本或作撋。㨛，尸豔切。撋，而專切。〔善曰〕尙書，是降丘宅土。瞻挺穟之傾掉，意淰躍以振踊。<sub>挺穟，草莖也。掉，動也。覩草莖傾動，冀雉將出，意淰躍踊逸也。〔善曰〕淰，失冉切。躍，失藥切。</sub>

暾出苗以入場，愈情駭而神悚。<sub>暾，漸出貌也。楚辭曰：暾將出兮東方，向覩草動，冀雉當至，暾然而出，果其所願，情神愈驚動。</sub>

望黶合而翳皛，雉脥肩而旋踵。<sub>言雉出苗，望諸處黶然闇合，唯翳皛然獨顯，仍歛翼旋反也。人歛身謂之脥肩。黶，烏簟切。〔善曰〕說文曰：皛，顯也。漢書，公孫玃曰：脅肩低首。呂氏春秋，管仲曰：車不結軌，士不旋踵。皛，胡了切。脥，許結切。</sub>

俽余志之精銳，擬青顱而點項。<sub>雉既反歸，乃從後射，正中項也。顱，頭也。俽音欣。</sub>

亦有目不步體，邪眺旁剔。<sub>目不步體，視與體違也。邪眺旁剔，視瞻不正，常驚惕也。〔善曰〕國語，單襄公曰：晉侯目不在體，而足不步目。說文曰：惕，驚也。剔與惕古字通。</sub>

靡聞而驚，無見自䳮[^9.2.10]。䳮音脉。字亦從脉。方言云：脉，俗謂黠爲鬼脉。言雉性驚鬼黠。周環回復，繚繞磐辟。<sub>皆回從往復[^9.2.11]，不正之貌也。〔善曰〕漢書曰：何武所舉者，磐辟雅拜。</sub>

戾翳旋把，縈隨所歷。<sub>戾，轉也。把，翳內所執處也。言轉翳回旋[^9.2.12]，隨雉所趣，取其便也。〔善曰〕戾，力結切。</sub>

彳亍中輟，馥焉中鏑。<sub>彳亍，止貌也。輟，止也。鏑，矢鏃也。馥，中鏃聲也。彳，丑亦切。亍，丑錄切。馥，被逼切。〔善曰〕今本並云彳亍中輒。張衡舞賦曰：蹇兮宕往，彳兮中輒。以文勢言之，徐氏誤也[^9.2.13]。</sub>

前![&#x2073A;](images/2073A.svg)重膺，傍截疊翮。正橫射也。![&#x2073A;](images/2073A.svg)，割也。前割重膺，傍斷兩翮也。![&#x2073A;](images/2073A.svg)，魯跌切。

若夫多疑少決，膽劣心狷。<sub>雉性怯而多疑、膽劣而心戾者。〔善曰〕說文曰：狷，急也。古縣切。</sub>

內無固守，出不交戰。<sub>內，心也。固，堅也。心無堅守，外無鬭意也。〔善曰〕管子曰：民無恥，外不可應敵，內不可以固守。賈逵國語注曰：交，共也。</sub>

來若處子，去如激電。<sub>處子，處女也。莊周云：藐姑射之山，有神人居，綽約若處子。來若處女之畏人，去若激電之迅疾也。〔善曰〕司馬兵法曰：始如處女。答賓戲曰：風颺電激[^9.2.14]。</sub>

闚䦓![&#x27187;](images/27187.svg)葉，幎歷乍見。<sub>![&#x27187;](images/27187.svg)，麥䅌也。謂在麥田中![&#x27187;](images/27187.svg)葉間，闚䦓於外，乍見乍隱，不敢出場也。䦓，丑占切。〔善曰〕![&#x27187;](images/27187.svg)與䅌並同，古玄切。幎音覓。</sub>

於是筭分銖，商遠邇。<sub>分銖，弩牙後刻畫，定矢所至遠近之處也。雉既不出，將就草射之，故計其分銖，商其遠近也。</sub>

揆懸刀，騁絕技。<sub>懸刀，弩牙後刀也。一名機。揆，度也。籌量可發而發，故言騁絕技也。〔善曰〕釋名曰：弩牙，外曰郭，下曰懸刀，其形然也。西京賦曰：妙材騁伎。薛君韓詩章句曰：騁，施也。</sub>

如![&#x283E1;](images/283E1.svg)如軒，不高不埤。言至平也。〔善曰〕毛詩曰：如輊如軒。輊與![&#x283E1;](images/283E1.svg)同。鄭玄周禮注曰：埤，短也[^9.2.15]。埤與庳古字通。![&#x283E1;](images/283E1.svg)，竹二切。埤，貧美切。當咮值胸，裂膆破觜。<sub>射面也。膆喉受食處也。觜，喙也。裂喉破喙也。字書曰：咮，鳥口也。咮，竹秀切。膆音素。</sub>

夷險殊地，馴麤異變。<sub>地有平險之殊，雉有馴麤之異，隨變而應，不可爲一准也。</sub>

![&#x23173;](images/23173.svg)不暇食，夕不告勌。<sub>言樂之者忘飢倦也。</sub>

昔賈氏之如皐，始解顏於一箭。<sub>〔善曰〕左氏傳曰：昔賈大夫惡，取妻三年，不言不笑，御以如皐射雉，獲之，其妻始笑始言。列子曰：列子師老商氏，五年之後，夫子始一解顏而笑也。</sub>

醜夫爲之改貌，憾妻爲之釋怨。<sub>妻所以愁恨者，怨其夫之醜也。今見獲雉而言笑，則是斯藝能使醜夫變貌、恨妻釋忿者也。憾，胡闇切。</sub>

彼遊田之致獲，咸乘危以馳騖。<sub>騖，疾也。田，獵也。言遊獵馳車騁馬，飛鷹走犬，陵山越澗，常乘危險也。</sub>

何斯藝之安逸，羌禽從其己豫。<sub>〔善曰〕言斯藝極安，從禽最逸。豫，言禽來就己，故豫不勞。</sub>

清道而行，擇地而住。<sub>人多則雉驚，故僻除人從[^9.2.16]，清道而行，擇善地而住爲場也。〔善曰〕司馬相如上疏曰：清道而後行。班固漢書贊曰：馮參鞠射履方[^9.2.17]，擇地而行。</sub>

尾飾鑣而在服，肉登俎而永御。豈唯皁隸，此焉君舉！<sub>舉音據。〔善曰〕說文曰：鑣，馬銜也。董巴輿服志曰：馬並以黃金爲叉髦，插以翟尾，先多用雉尾。周禮，王后六服，有褕翟闕翟。儀禮，上大夫庶羞，有雉兔鶉鷃。左氏傳，臧僖伯曰：鳥獸之肉，不登於俎，則公不射，若夫山林川澤之實，皁隸之事，非君所及。又曹劌曰：君舉必書。</sub>

---

若乃耽槃流遁，放心不移。<sub>槃，樂也。〔善曰〕東京賦曰：若乃流遁忘返，於心不覺也[^9.2.18]。</sub>

忘其身恤，司其雄雌。<sub>恤，憂也。司，主也。〔善曰〕左氏傳，虞人箴曰：忘其國恤，思其麀牡。</sub>

樂而無節，端操或虧。<sub>〔善曰〕東京賦曰：樂而無節。楚辭曰：內惟省以端操。</sub>

此則老氏所誡，君子不爲[^9.2.19]。<sub>老子曰：馳騁畋獵，令人心發狂。〔善曰〕歸田賦曰：感老氏之遺誡。孫卿子曰：此小人之所務，而君子之所以不爲也。</sub>

---

[^9.2.1]: 考異：注「采飭英麗」　袁本、茶陵本「飭」作「飾」，是也。
[^9.2.2]: 考異：陳柯槭以改舊　袁本、茶陵本「槭」作「摵」，注同。案：此從「扌」「木」二字並通，未審善果何作？餘如此者，不盡出。
[^9.2.3]: 考異：注「赩許力」　案：「力」下當有「反」字。各本皆脫。
[^9.2.4]: 考異：注「廣雅曰蹶踶跳」　案「踶」字當衍，「跳」下當有「也」字。各本皆譌。廣雅釋詁「二跳也」條，共釋十字，有「蹶」無「踶」，可證。
[^9.2.5]: 考異：注「言其矢來疾也」　袁本、茶陵本無「矢」字。案：蓋尤校改「來」爲「矢」，遂兩有也。
[^9.2.6]: 考異：注「雉當不止」　袁本、茶陵本「當」作「尚」，是也。
[^9.2.7]: 考異：注「西京賦曰秦政」　茶陵本「西」作「東」，袁本作「西」。案：「西」乃「兩」之譌也。餘注放此者，不更出。
[^9.2.8]: 考異：注「埤蒼曰擭地」　案：「地」字當去。各本皆衍，因正文云「擭地」而誤耳。又案：韻會舉要「攫」下引說文「扟也，爪持也」，今徐鼎臣本無下三字。然則「擭」即「攫」之異文，故五臣改正文爲「攫」，亦可證此注不當有「地」字。
[^9.2.9]: 考異：注「夷靡也頹弛也」　袁本、茶陵本無上「也」字。此處尤本脩改。案：「夷靡」乃複出正文，不得有「也」字，尤所據添者，誤本耳。
[^9.2.10]: 考異：無見自䳮　案：「䳮」當作「![&#x2A15A;](images/2A15A.svg)」，注同。徐云「![&#x2A15A;](images/2A15A.svg)音脉，字亦從脉」者，謂「![&#x2A15A;](images/2A15A.svg)」之或體字作「䳮」也；云方言云「脉」者，謂此賦之「![&#x2A15A;](images/2A15A.svg)」即方言之「脉」也；云俗謂「黠爲鬼脉」者，方言注云然也。此必五臣用徐注改正文作「䳮」，後遂以亂善。於是賦及注中各本皆不見「![&#x2A15A;](images/2A15A.svg)」字，而徐爰所云絕不可通矣。唯集韻二十一麥載「䳮」字從「脉」，二十三錫載「![&#x2A15A;](images/2A15A.svg)」字從「脈」，皆云「鳥驚視」，其所據此賦未誤也。凡此等全失善舊，所宜訂正。
[^9.2.11]: 考異：注「皆回從往復」　袁本「從」作「旋」，是也。茶陵本亦誤「從」。
[^9.2.12]: 考異：注「言轉翳回旋」　袁本、茶陵本「回旋」作「旋回」，是也。
[^9.2.13]: 考異：注「徐氏誤也」　袁本、茶陵本「也」作「之」。案：「之」是也。謂以文勢言，當爲彳兮，而並云彳亍，非潘賦本然，由徐乃爾耳。
[^9.2.14]: 考異：注「風颺電激」　茶陵本「颺」作「颮」，袁本作「颺」。案：「颮」是也。又江賦注引此。各本皆譌，不更出。
[^9.2.15]: 考異：注「埤短也」　案：「埤」當作「庳」。各本皆譌。
[^9.2.16]: 考異：注「故僻除人從」　案：「僻」當作「辟」。各本皆譌。
[^9.2.17]: 考異：注「馮參鞠射履方」　陳云「射」當作「躬」。各本皆譌。
[^9.2.18]: 考異：注「於心不覺也」　茶陵本「於」作「放」，是也。袁本亦誤「於」。
[^9.2.19]: 考異：此則老氏所誡君子不爲　袁本、茶陵本「氏」下有「之」字，「子」下有「之所」二字。案：此疑善、五臣之異，但二本無校語，今不可考，當各仍其舊。此類亦未全出。

紀行上

## 北征賦

<sub>流別論曰：更始時，班彪避難涼州，發長安，至安定，作北征賦也。</sub>

> 班叔皮<sub>漢書曰：班彪，字叔皮，扶風安陵人也。性好莊老。祖况，成帝時爲越騎校尉。父稚，哀帝時爲廣平太守。彪年二十，遭王莽敗，劉聖公立未定，乃去京師，往天水郡，歸隗囂。囂時據隴擁衆。囂不禮彪。彪後知囂必敗，乃避地於河西，就大將軍竇融，勸融歸光武。光武問融曰：比來文章所奏誰作？答云：班彪也。融知彪有才，舉茂才，爲徐令，卒。亦爲望都長。</sub>

余遭世之顛覆兮，罹填塞之阨災。<sub>毛詩序曰：閔周室之顛覆。孔安國尙書傳曰：罹，被也。王道不通，故曰填塞。廣雅曰：填，塞也。王逸楚辭注曰：險阨，傾危也。</sub>

舊室滅以丘墟兮，曾不得乎少留。<sub>呂氏春秋，燭過曰：子胥諫而不聽，故吳爲丘墟。楚辭曰：欲少留此靈瑣。</sub>

遂奮袂以北征兮，超絕迹而遠遊。<sub>淮南子曰：奮袂執銳。莊子曰：絕迹易。廣雅曰：絕，滅也。楚辭曰：願輕舉而遠遊。</sub>

---

朝發軔於長都兮，夕宿瓠谷之玄宮。<sub>楚辭曰：朝發軔於天津兮，夕余至乎西極。長都，長安也。晉灼漢書注曰：有宮觀故稱都。楚辭曰：夕宿兮帝郊。爾雅曰：周有焦穫。郭璞曰：音護。今扶風池陽縣瓠中是也。按瓠谷、玄宮皆地名，在長安西。羽獵賦曰：處於玄宮。</sub>

歷雲門而反顧，望通天之崇崇。<sub>雲陽古縣在池陽西北，屬右扶風。雲門即雲陽縣門也。漢書，左馮翊有雲陽縣。楚辭曰：忽反顧而遊目。通天，臺名，已見上文。</sub>

乘陵崗以登降，息郇邠之邑鄉。<sub>漢書，右扶風栒縣有豳鄉[^9.3.1]。詩，豳國，公劉所治邑也。栒與郇同。豳與邠同。應劭曰：左傳云：畢、原、豐、郇，文之昭也。郇侯賈伯伐晉是也。臣瓚曰：按汲郡古文，晉武公滅郇以賜大夫原點，是爲郇叔。又云：文公城郇[^9.3.2]。然則當在晉之境內，不得在右扶風之界也。今河東有郇城，即古郇國也。廣雅曰：乘，陵也。爾雅曰：大阜曰陵。郇音荀。邠與豳同，方旻切。</sub>

慕公劉之遺德，及行葦之不傷。<sub>尙書曰：公劉克篤前烈。孔安國曰：公，爵。劉，名也。莊子，盜跖曰：此父母之遺德也。毛詩序曰：行葦，忠厚也。詩曰：敦彼行葦，牛羊勿踐履。</sub>

彼何生之優渥，我獨罹此百殃[^9.3.3]？<sub>毛詩曰：既優既渥。鄭玄禮記注曰：殃，禍惡也。毛詩曰：我生之後，逢此百殃。</sub>

故時會之變化兮，非天命之靡常。<sub>故時會者，言此乃時君不能修德致之，故使傾覆，非天命無常也。時，亦世也[^9.3.4]。言人吉凶乃時會之變化，豈天之命無常乎？爾雅曰：時，會也。毛詩曰：侯服于周，天命靡常。天命，上天之命也。</sub>

---

登赤須之長坂，入義渠之舊城。<sub>赤須坂，在北地郡。義渠，城名，在北地，王莽改爲義溝。酈善長水經注曰：赤須水出赤須谷，西南流注羅水，然坂因水以得名也。漢書，北地郡有義渠道。</sub>

忿戎王之淫狡，穢宣后之失貞。嘉秦昭之討賊，赫斯怒以北征。<sub>史記秦本紀曰：昭襄王母，楚人，姓羋氏，號宣太后。秦昭王時[^9.3.5]，義渠戎王與宣太后亂，有二子。宣太后詐而殺義渠戎王於甘泉，遂起兵伐滅義渠而得其地[^9.3.6]。杜預左氏傳注曰：狡，猾也。赫怒，已見上注。</sub>

紛吾去此舊都兮，騑遲遲以歷茲。<sub>杜預左氏傳注曰：紛，亂也，謂心緒亂也。楚辭曰：紛吾乘兮玄雲。舊都，北地郡也。說文曰：驂，傍馬也。毛詩曰：行道遲遲。楚辭曰：喟憑心而歷茲。</sub>

---

遂舒節以遠逝兮[^9.3.7]，指安定以爲期。<sub>舒節，將行，舒其志節也。淮南子曰：縱志舒節，以馳大區。漢書，安定郡，武帝元鼎三年置，在涇、渭之間，去長安三百五十里。</sub>

涉長路之緜緜兮，遠紆回以樛流。<sub>毛萇詩傳曰：緜緜，長不絕貌也。劉歆遂初賦曰：路脩遠而緜緜。說文曰：紆，屈也。樛流，曲折貌也。樛音虯。</sub>

過泥陽而太息兮，悲祖廟之不脩。<sub>漢書，北地郡有泥陽縣。漢書曰：班壹，始皇之末，避地於樓煩，故泥陽有班氏之廟也。泥，奴雞切。</sub>

釋余馬於彭陽兮，且弭節而自思。<sub>孝武帝傷李夫賦曰[^9.3.8]：釋余馬於椒丘。楚辭曰：步余馬於蘭皐。漢書，安定郡有彭陽，即今彭原是也。楚辭曰：吾令羲和弭節兮。司馬彪上林賦注曰：弭節，安志也。</sub>

日晻晻其將暮兮，覩牛羊之下來。<sub>楚辭曰：日晻晻下而頹。說文曰：晻，不明也，於感切。毛詩云：日之夕矣，牛羊下來[^9.3.9]。君子行役，如之何勿思。</sub>

寤曠怨之傷情兮[^9.3.10]，哀詩人之歎時。<sub>思君子爲怨曠，嗟行役爲歎時。毛詩序曰：大夫久役，男女怨曠。廣雅曰：歎，傷也。</sub>

---

越安定以容與兮，遵長城之漫漫。<sub>楚辭曰：遵赤水而容與。又曰：路曼曼其脩遠。漫與曼古字通。</sub>

劇蒙公之疲民兮，爲彊秦乎築怨。<sub>說文曰：劇，甚也。史記曰：蒙恬，齊人也。爲秦將，拜爲內史。秦使蒙恬築長城。劉歆遂初賦曰：劇彊秦之暴虐兮。</sub>

舍高亥之切憂兮，事蠻狄之遼患。不耀德以綏遠[^9.3.11]，顧厚固而繕藩。<sub>言不光耀道德，以綏遠方，反爲厚固繕藩而已。廣雅曰：切，近也。史記曰：周穆王將征犬戎，祭公謀父諫曰：不可，昔我先王耀德不觀兵。杜預左氏傳注曰：繕，脩也。</sub>

首身分而不寤兮，猶數功而辭諐。何夫子之妄說兮，孰云地脉而生殘。<sub>史記曰：趙高者，諸疏遠屬也[^9.3.12]。爲中車府令，事公子胡亥。始皇崩，高得幸胡亥，欲立爲太子，太子已立，遣使以罪賜蒙恬死。蒙恬喟然太息，我何罪於天，無過而死。良久徐曰：恬罪固當死矣。起臨洮，屬之遼東，城塹萬餘里，此其中不能毋絕地脉哉？乃恬之罪也。吞藥自殺。</sub>

---

登鄣隧而遙望兮[^9.3.13]，聊須臾以婆娑。<sub>蒼頡篇曰：障，小城也。漢書，武帝謂狄山曰：使居一障間。說文曰：隧，塞上亭，守烽火者也，篆文從火，古字通，詞醉切。班固漢書贊曰：不脩障隧。其義並同。隧或爲墜。說文曰：墜[^9.3.14]，古文地字也。須臾，少時也。楚辭曰：何須臾而忘反。婆娑，容與之貌也。毛詩曰：市也婆娑。</sub>

閔獯鬻之猾夏兮，弔尉卭於朝那。<sub>史記文紀曰：匈奴謀入邊爲寇，攻朝那塞，殺北地都尉卭。徐廣曰：姓孫。尙書曰：蠻夷猾夏。漢書曰：安定郡有朝那縣。姚察曰：卭姓段。</sub>

從聖文之克讓兮，不勞師而幣加。惠父兄於南越兮，黜帝號於尉他。<sub>聖文，文帝也[^9.3.15]。尙書曰：允恭克讓。幣加，加之幣帛也。史記文紀曰：南越王尉他自立爲武帝，上召他兄弟，以德報之，他遂去帝稱臣。又曰：南越王尉他者，真定人，姓趙氏，爲南海尉。然爲尉，故曰尉他。又云：他，秦時爲龍川令，使南越王[^9.3.16]，值秦亂，遂不歸，自立爲越王。</sub>

降几杖於藩國兮，折吳濞之逆邪。<sub>史記曰：吳王濞，高帝兄劉仲之子也。高祖立爲吳王。孝文時，稍失藩臣之禮，稱病不朝，天子賜吳王几杖，老不朝，其謀亦益不解也。</sub>

惟太宗之蕩蕩兮，豈曩秦之所圖。<sub>言文帝知加幣以懷邊，豈如彊秦繕藩而禦遠也。史記，丞相申屠嘉議曰：孝文皇帝廟宜爲帝者太宗之廟。尙書曰：王道蕩蕩。曩，猶向時也。</sub>

---

隮高平而周覽，望山谷之嵯峨。<sub>漢書，安定有高平縣。高唐賦曰：周覽九土。</sub>

野蕭條以莽蕩，迥千里而無家。<sub>楚辭曰：山蕭條而無獸。爾雅曰：迥，遠也。劉歆遂初賦曰：迥百里而無家。</sub>

風猋發以漂遙兮，谷水灌以揚波。<sub>言水灌注且以揚波也。管子曰：山水之溝，命曰谷水。列女傳津吏女歌曰：水揚波兮杳冥冥。</sub>

飛雲霧之杳杳，涉積雪之皚皚。<sub>楚辭曰：眴兮杳杳。王逸曰：杳杳，深冥貌也。說文曰：皚皚，霜雪，白之貌也，牛哀切。劉歆遂初賦曰：漂積雪之皚皚，涉凝露之隆霜。</sub>

鴈邕邕以羣翔兮，鵾雞鳴以嚌嚌。毛詩曰：雍雍鳴鴈。楚辭曰：鵾雞嘲𠹗而悲鳴。嚌嚌，衆聲也音喈。

遊子悲其故鄉，心愴悢以傷懷。<sub>漢書，高祖曰：遊子悲故鄉。廣雅曰：愴愴悢悢，悲也。悢，力上切。毛詩曰：嘯歌傷懷。蒼頡篇曰：懷，抱也。</sub>

撫長劍而慨息，泣漣落而霑衣。<sub>左氏傳曰：晉子朱怒撫劍從之。說文曰：慨，太息也。周易曰：泣血漣如。古詩曰：淚下霑衣裳。</sub>

攬余涕以於邑兮，哀生民之多故。<sub>楚辭曰：思美人兮攬涕而竚眙。又曰：氣於邑而不可止。又曰：哀生人之長勤。國語，桓公問於史伯曰：王室多故。</sub>

夫何陰曀之不陽兮，嗟久失其平度。<sub>陰曀，喻昏亂也。楚辭曰：欲俟時而須臾，日陰曀其將暮。毛萇詩傳曰：陰而風曰曀。於計切。</sub>

諒時運之所爲兮，永伊鬱其誰愬？<sub>爾雅曰：諒，信也。宋衷春秋緯注曰：五運，五行用事之運也。楚辭曰：獨鬱結其誰語。說文曰：愬，亦訴字。</sub>

---

亂曰：夫子固窮遊藝文兮，樂以忘憂惟聖賢兮？<sub>論語，子曰：君子固窮。又曰：遊於藝。又曰：樂以忘憂。</sub>

達人從事有儀則兮，行止屈申與時息兮？<sub>毛詩曰：我從事獨賢。莊子曰：形體保神，各有儀則。周易曰：時止則止，時行則行，動靜不失，其道光明。家語，孔子曰：君子之行己也，可以屈則屈，可以伸則伸。周易曰：天地盈虛，與時消息是也。</sub>

君子履信無不居兮，雖之蠻貊何憂懼兮？<sub>周易曰：履信思乎順。論語曰：子張問行，子曰：言忠信，行篤敬，雖蠻貊之邦行矣。</sub>

---

[^9.3.1]: 考異：注「栒縣有豳鄉詩豳國」　袁本、茶陵本作「有栒縣豳國」五字。案：此尤延之據地理志改補，是也。
[^9.3.2]: 考異：注「又云文公城郇」　袁本、茶陵本無「文」字。案：此亦據志，是也。
[^9.3.3]: 考異：我獨罹此百殃　茶陵本「罹」作「離」，云五臣作「罹」字。袁本云善作「離」。案：此尤本以五臣亂善，非也。五臣以「離」是古「罹」字，故從而改之，其實班自用「離」字矣。
[^9.3.4]: 考異：注「時亦世也」　袁本、茶陵本無「亦」字。
[^9.3.5]: 考異：注「秦昭王時」　袁本「秦」上有「又匈奴列傳曰」六字。茶陵本與尤同。說見下。
[^9.3.6]: 考異：注「而得其地」　袁本作「於是秦有隴西北地上郡築長城以拒胡」十六字。茶陵本與尤同。案：此及上條，皆茶陵、尤所見，非。袁本是也。匈奴列傳可證。
[^9.3.7]: 考異：遂舒節以遠逝兮　茶陵本無「兮」字，云五臣有。袁本有。又下文「過泥陽而太息兮」句，袁、茶陵二本皆無「兮」字，但不著校語。
[^9.3.8]: 考異：注「傷李夫賦曰」　袁本、茶陵本「夫」下有「人」字。案：有者是也。
[^9.3.9]: 考異：注「牛羊下來」　案：「牛羊」當作「羊牛」，此因正文云「牛羊」，因依以改注耳。凡引古但取義同，不嫌語倒。善每知此。各本皆非。
[^9.3.10]: 考異：寤曠怨之傷情兮　袁本、茶陵本「曠怨」作「怨曠」。案：注複舉正文云「思君子爲怨曠」，蓋尤本誤倒。
[^9.3.11]: 考異：不耀德以綏遠　袁本、茶陵本下有「兮」字，亦不著校語。下文「隮高平而周覽」、「遊子悲其故鄉」、「撫長劍而慨息」三句同。
[^9.3.12]: 考異：注「諸疏遠屬也」　案：「諸」下當有「趙」字，蒙恬列傳文也。各本皆脫。陳云別本有「趙」字。
[^9.3.13]: 考異：登鄣隧而遙望兮　袁本、茶陵本「鄣」作「障」。茶陵本有校語云善作「鄣」。案：注中「障」字三見，皆不作「鄣」，疑校語未是。
[^9.3.14]: 考異：注「或爲墜說文曰墜」　袁本、茶陵本二「墜」字皆作「墬」。案：「墬」是也。
[^9.3.15]: 考異：注「聖文文帝也」　袁本、茶陵本無此五字，而所載五臣濟注有之。案：此蓋尤所見有也。
[^9.3.16]: 考異：注「使南越王」　袁本、茶陵本無「王」字。

## 東征賦

<sub>大家集曰：子穀爲陳留長，大家隨至官，作東征賦。流別論曰：發洛至陳留，述所經歷也。</sub>

> 曹大家<sub>范曄後漢書曰：扶風曹世叔妻者[^9.4.1]，同郡班彪之女也，名昭，字惠姬[^9.4.2]。年十四，娉世叔。和帝數召入宮[^9.4.3]，令皇后、貴人師事焉，號曰大家。兄固修漢書，不終而死，大家續之。時馬融受業於大家。</sub>

惟永初之有七兮，余隨子乎東征。<sub>惟，是也。東觀漢記曰：和帝年號永初。</sub>

時孟春之吉日兮，撰良辰而將行。<sub>禮記曰：孟春之月，日在營室。鄭玄禮記注曰：撰，猶擇也。楚辭曰：吉日兮良辰[^9.4.4]。毛萇詩傳曰：辰，時也。</sub>

乃舉趾而升輿兮，夕予宿乎偃師。<sub>左氏傳曰：鬭伯比曰：莫敖舉趾高。杜預注曰：趾，足也。漢書，河南郡有偃師縣，在洛陽東三十里。洛陽故事云：帝嚳所都，後爲西亳，即古之易亭。周、秦之世，爲偃師，盤庚所遷處也。</sub>

遂去故而就新兮，志愴悢而懷悲！<sub>楚辭曰：愴怳懭悢兮，去故而就新。</sub>

---

明發曙而不寐兮，心遲遲而有違。<sub>毛詩曰：明發不寐。又曰：行道遲遲，中心有違。</sub>

酌罇酒以弛念兮，喟抑情而自非。<sub>漢書，東方朔曰：銷憂者莫若酒。廣雅曰：弛，絕也。爾雅曰：念，思也。</sub>

諒不登樔而椓蠡兮，得不陳力而相追。<sub>登樔椓蠡，謂上古未有君臣，又無宮室，不知火化之時也。言信不能同於上古登樔而椓蠡，得不陳力就列而相追乎。禮記曰：昔者未有宮室，夏則居橧巢[^9.4.5]。韓子曰：上古之世，人民少而禽獸衆，人不勝禽獸蟲蛇，聖人作，構木爲巢以羣居，天下號曰有巢氏。民食果蓏蚌蛤，腥臊惡臭，聖人作，鑽燧取火，以化腥臊，天下號曰燧人氏。鄭玄周禮注曰：椓，擊也。淮南子曰：古者人茹草飲水，食蠃蚌之肉。陳思王遷都賦曰：覽乾元之兆域兮，本人物乎上世，紛混沌而未分，與禽獸乎無別。椓蠡䖿而食疏，摭皮毛以自蔽。然陳思之言蓋出於此也。尸子曰：卵生曰琢，胎生曰乳。琢與椓，蠡與蠃，古字通。蠡，力戈切。䖿，力兮切。蚌，蒲講切。論語，子謂冉有曰：周任有言，陳力就列，不能者止。</sub>

且從衆而就列兮，聽天命之所歸。<sub>論語曰：吾從衆。就列，已見上注。墨子曰：貧富治亂，固有天命，不可損益也。</sub>

遵通衢之大道兮，求捷徑欲從誰？<sub>楚辭曰：夫唯捷徑以窘步。王逸曰：徑，邪道也。</sub>

乃遂往而徂逝兮，聊游目而遨魂！<sub>楚辭曰：忽反顧而游目。韓詩曰：聊樂我魂。薛君曰：魂，神也。</sub>

---

歷七邑而觀覽兮，遭鞏縣之多艱。<sub>史記曰：秦莊襄王滅東、西周。徐廣曰：周比亡之時，凡七縣：河南、洛陽、穀城、平陸、偃師、鞏、緱氏。漢書河南郡有鞏縣。楚辭曰：路脩遠以多艱。鞏，居勇切。</sub>

望河洛之交流兮，看成皐之旋門。<sub>郭璞曰：山海經注曰[^9.4.6]：洛水東至河南鞏縣入河。廣雅曰：交，合也。漢書河南郡有成皐縣。旋門，已見東京賦。成皐縣，今虎牢是也。</sub>

既免脫於峻嶮兮，歷滎陽而過卷[^9.4.7]。<sub>漢書，河南郡有滎陽縣。應劭曰：卷，故虢國，今虢亭是也。卷，丘圓切。</sub>

食原武之息足，宿陽武之桑間。<sub>漢書河南郡有原武縣、陽武縣。</sub>

涉封丘而踐路兮[^9.4.8]，慕京師而竊歎！<sub>漢書，陳留郡有封丘縣。應劭曰：即春秋所謂敗狄於長丘。史記曰：紂醢九侯，西伯聞之竊歎也。</sub>

小人性之懷土兮，自書傳而有焉。<sub>論語，子曰：君子懷德，小人懷土。孔安國曰：懷，安也。</sub>

---

遂進道而少前兮，得平丘之北邊。<sub>家語曰：孔子適齊，驅而少前。漢書陳留郡有平丘縣。</sub>

入匡郭而追遠兮，念夫子之厄勤。彼衰亂之無道兮，乃困畏乎聖人。<sub>論語，子畏於匡。又曰：慎終追遠。史記曰：孔子將適陳，過匡，匡人聞之，以爲魯之陽虎。虎嘗暴於匡人，匡人遂止孔子。</sub>

悵容與而久駐兮，忘日夕而將昬。<sub>神女賦曰：時容與以微動。漢書，門卒謂韓延壽曰：明府久駐未出。蒼頡篇曰：駐，主也[^9.4.9]。</sub>

到長垣之境界，察農野之居民。<sub>漢書，陳留郡有長垣縣也。</sub>

睹蒲城之丘墟兮，生荆棘之榛榛。<sub>丘墟，已見上文。漢書，伍被曰：臣見宮中生荆棘[^9.4.10]。</sub>

惕覺寤而顧問兮，想子路之威神。衛人嘉其勇義兮，訖于今而稱云。<sub>長門賦曰：惕寤覺而無見。韓詩外傳曰：周公無所顧問。史記徐廣注曰：長垣縣有匡城蒲鄉。史記曰：子路爲蒲邑大夫。論語，子曰：君子有勇而無義爲亂。又曰：民到于今稱之，稱或爲祠。</sub>

蘧氏在城之東南兮，民亦尚其丘墳。<sub>蘧氏，蘧瑗也。陳留風俗傳曰：長垣縣有蘧鄉，有蘧伯玉冢。廣雅曰：墳，高也。春秋說題辭曰：丘者，墓也。</sub>

唯令德爲不朽兮，身既沒而名存。<sub>毛詩曰：顯顯令德。左氏傳，穆叔曰：太上有立德，此之謂不朽。論語曰：文王既沒。</sub>

---

惟經典之所美兮，貴道德與仁賢。<sub>老子曰：莫不尊道而貴德。尹文子曰[^9.4.11]：親疏係乎勢利，不係乎不肖與仁賢也。</sub>

吳札稱多君子兮，其言信而有徵。<sub>左氏傳曰：吳季札適衛，說蘧瑗、史狗、史鰌、公子荆、公叔發，謂公子朝曰：衛多君子，未有患也。又叔向曰：君子之言信而有徵。</sub>

後衰微而遭患兮，遂陵遲而不興。<sub>史記衛世家曰：成侯貶號曰侯[^9.4.12]。平侯子嗣君更貶號曰君[^9.4.13]。朝魏[^9.4.14]，魏殺懷君。至君角，秦二世廢爲庶人，衛絕祀。孫卿子曰：百仞之山，而豎子憑而游焉，陵遲故也。今夫世之陵遲亦久矣，而能使勿踰乎？漢書，劉向上書曰：周室多禍，遂陵夷不能復興。王肅家語注曰：陵遲，猶陂陀也。</sub>

知性命之在天，由力行而近仁。<sub>論語，子夏曰：死生有命，富貴在天。家語，孔子曰：形於一謂之性。王肅曰：人各受陰陽剛柔之性，故曰形於一也。命已見上文。禮記，子曰：好學近乎知，力行近乎仁。</sub>

勉仰高而蹈景兮，盡忠恕而與人。<sub>毛詩曰：高山仰止，景行行止。論語，子貢問曰：有一言而終身行之者乎？子曰：其恕乎？己所不欲，勿施於人。老子曰：天道無親，常與善人。</sub>

好正直而不回兮，精誠通於明神。<sub>毛詩曰：靖恭爾位，好是正直，神之聽之，介爾景福。又曰：求福不回。鄭玄曰：不違先祖之道也。文子曰：精誠通於形[^9.4.15]，動氣於天。</sub>

庶靈祇之鑒照兮，祐貞良而輔信。<sub>楚辭曰：招貞良與明智。</sub>

---

亂曰：君子之思，必成文兮。盍各言志，慕古人兮。<sub>楊子法言曰：君子言則成文，動則成德。論語曰：顏淵、季路侍，子曰：盍各言爾志。</sub>

先君行止，則有作兮。雖其不敏，敢不法兮。<sub>先君，謂彪也。有作，謂北征賦也。論語，顏淵曰：回雖不敏，請事斯語矣。</sub>

貴賤貧富，不可求兮。正身履道，以俟時兮。<sub>論語，子曰：富而可求，雖執鞭之士，吾亦爲之；如不可求，從吾所好。周易曰：履道坦坦。孫卿子曰：君子博學深謀，脩身端行，以俟其時。</sub>

脩短之運，愚智同兮。靖恭委命，唯吉凶兮。<sub>靖恭，已見上注。鶡冠子曰：縱軀委命。</sub>

敬慎無怠，思嗛約兮。清靜少欲，師公綽兮。<sub>毛詩曰：敬慎威儀。尙書曰：無怠無荒。周易曰：人道惡盈而好謙。嗛與謙音義同，苦兼切。封禪書曰：上猶嗛讓而未俞也。老子曰：清淨爲天下正。論語曰：子路問成人子曰：若公綽之不欲。馬融曰：孟公綽也。</sub>

---

文選卷第九

賜進士出身通奉大夫江南蘇松常鎮太等處承宣布政使司布政使胡克家重校刊

[^9.4.1]: 考異：注「曹世叔妻者」　袁本無「者」字。茶陵本脫此注。
[^9.4.2]: 考異：注「名昭字惠姬」　袁本「惠」下有「班一名」三字。茶陵本脫此注。
[^9.4.3]: 考異：注「和帝數召入宮」　袁本無「和」字。茶陵本脫此注。
[^9.4.4]: 考異：注「吉日兮良辰」　案：「良辰」當作「辰良」，此亦引古不嫌語倒。各本皆非。
[^9.4.5]: 考異：注「禮記曰」下至「夏則居橧巢」　袁本、茶陵本無此十四字。
[^9.4.6]: 考異：注「郭璞曰山海經注曰」　陳云上「曰」字衍。各本皆譌。
[^9.4.7]: 考異：歷滎陽而過卷　袁本、茶陵本「卷」上有「武」字。案：二本非也。善引應劭曰「卷，故虢國」，不云「武卷」，唯五臣向注乃云「滎陽、武卷皆縣名」。今考漢書地理志，河南郡有卷，無武卷，五臣讀誤本而望文爲解耳。袁、茶陵不著善無「武」字校語，失之。唯尤本爲未誤。
[^9.4.8]: 考異：涉封丘而踐路兮　茶陵本云五臣有「兮」。袁本有。
[^9.4.9]: 考異：注「駐主也」　陳云「主」疑「止」。各本皆譌。
[^9.4.10]: 考異：注「丘墟」下至「臣見宮中生荆棘」　袁本、茶陵本無此十八字。
[^9.4.11]: 考異：注「尹文子曰」　袁本、茶陵本無「尹」字。
[^9.4.12]: 考異：注「成侯貶號曰侯」　袁本、茶陵本無下「侯」字。案：尤依世家校添。
[^9.4.13]: 考異：注「平侯子嗣君更貶號曰君」　袁本、茶陵本無「子嗣君」三字。案：尤依世家校添。
[^9.4.14]: 考異：注「朝魏」　案：「朝」上依世家當有「子懷君」三字。各本皆脫，尤亦失校添也。
[^9.4.15]: 考異：注「精誠通於形」　袁本、茶陵本無「通」字。
