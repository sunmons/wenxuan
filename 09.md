賦戊
畋獵下
長楊賦
〈并序〉

主条目：長楊賦
　　楊子雲

　　明年，上將大誇胡人以多禽獸。〈善曰：明年，謂作羽獵賦之明年，即校獵之年也。班欲敘作賦之明年。漢書成紀曰：元延二年冬，幸長楊宮，縱胡客大校獵，是也。七略曰：羽獵賦，永始三年十二月上。然永始三年去校獵之前，首尾四載，謂之明年，疑班固誤也。又七略曰：長楊賦，綏和元年上。綏和在校獵後四歲，無容元延二年校獵，綏和二年賦，又疑七略誤。蔡邕曰：上者，尊位所在。呂忱曰：誇，大言也。說文曰：誇，誕也。〉秋，命右扶風發民[1]入南山，〈善曰：冬將校獵，故秋先命之也。爾雅曰：命，告也。漢書曰：武帝以右內史更名右扶風。扶風，在涇州界[2]。南山，終南山也。〉西自襃斜，東至弘農，南敺漢中，〈善曰：襃斜，谷名，已見上。漢書，有弘農郡，武帝置；又有漢中郡，秦置。〉張羅罔罝罘，捕熊羆豪豬虎豹狖玃狐兔麋鹿，〈善曰：山海經曰：竹山有獸，其狀如豚，白毛，毛大如笄而黑端，以毛射物，名豪。豪，彘也[3]。廣雅曰：狖，蜼也，尾長四五尺。郭璞爾雅曰[4]：玃，似獼猴。豹，形如虎而圓文。鄭玄曰：鳥罟曰羅。狖，弋又切。玃，九縛切。〉載以檻車，〈善曰：劉熙釋名曰：檻車，上施欄檻以格猛獸，亦囚禁罪人之車也。漢書音義曰：或曰檻車，有封檻也。〉輸長楊射熊館。〈善曰：三輔黃圖曰：長楊宮有射熊館，在盩厔。〉以網爲周阹，〈李奇曰：阹，遮禽獸圍陣也。阹，音袪。〉縱禽獸其中，令胡人手搏之，自取其獲，上親臨觀焉。〈服虔曰：令胡客自取其得也。善曰：廣雅曰：搏，擊也。〉是時，農民不得收斂。雄從至射熊館，還，上長楊賦，聊因筆墨之成文章，故藉翰林以爲主人，子墨爲客卿以風。〈韋昭曰：翰，筆也。善曰：翰林，文翰之多若林也。詩大雅曰：有壬有林。君也。此云林，即文翰林，猶儒林之義也。胡廣云：博士爲儒雅之林，是也。說文曰：毛長者曰翰。詩序曰：下以風刺上[5]。〉其辭曰：

　　子墨客卿問於翰林主人曰：「蓋聞聖主之養民也，仁霑而恩洽，動不爲身。今年獵長楊，先命右扶風，左太華而右襃斜，〈顏師古曰：動不爲身[6]，言憂百姓也。山海經曰：松梁之山西六十里曰太華山，今在弘農縣華陰西也。長安東，故言左。高五千仞，廣十里。善曰：太華，已見西都賦。〉椓嶻嶭而爲弋，紆南山以爲罝。〈服虔曰：嶻嶭，山名也。孟康曰：在池陽北。顏師古曰：嶻嶭，即今謂嵳峩也。善曰：說文曰：弋，橜也。又曰：紆，詘也。椓，音卓。嶻，音截。嶭，音齧。〉羅千乘於林莽，列萬騎於山隅。帥軍踤阹，錫戎獲胡。〈漢書音義曰：踤，聚也。顏監曰：踤，足蹴也。善曰：錫戎獲胡，言以禽獸錫戎，令胡自獲之。胡、戎一也，變文耳。踤，音崒。方言曰：踤，蹴蹋也。〉搤熊羆，拖豪豬。〈善曰：搤，拖，已見西都賦。〉木擁槍纍，以爲儲胥。〈顏師古曰：胥，須也。言有儲畜[7]以待所須也。蘇林曰：木擁柵其外，又以竹槍纍爲外儲胥也。韋昭曰：儲胥，蕃落之類也。槍，七羊切。纍，力委切。〉此天下之窮覽極觀也。雖然，亦頗擾于農人。三旬有餘，其廑至矣，而功不圖，〈善曰：古今字詁曰：廑，今勤字也。爾雅曰：圖，謀也。凡人之所爲，皆有所圖，今則百姓甚勞而無所圖[8]。言勞而無益也。慎子曰：無法之勞，不圖於功。〉恐不識者，外之則以爲娛樂之游，內之則不以爲乾豆之事，豈爲民乎哉！〈善曰：禮記曰：天子無事歲三田，一爲乾豆也。〉且人君以玄默爲神，澹泊爲德，〈善曰：玄默，謂幽玄恬默也。玄默，已見魏都賦。澹泊與憺怕同，已見子虛賦。〉今樂遠出以露威靈，〈善曰：露，暴露也。〉數搖動以罷車甲，本非人主之急務也，蒙竊惑焉。」〈善曰：周易曰：蒙者，蒙也。韓康伯曰：蒙昧，幼少之象也。前年獵長楊，故言數。〉

　　翰林主人曰：「吁，客何謂之茲耶[9]！〈善曰：孔安國尚書傳曰：吁，疑怪之辭也。〉若客，所謂知其一未睹其二，見其外不識其內也。〈善曰：莊子曰：識其一，不知其二；治其內，而不治其外。〉僕嘗倦談，不能一二其詳，〈善曰：毛萇詩傳曰：詳，審也。〉請略舉其凡，而客自覽其切焉。」〈善曰：廣雅曰：都，凡也。顏監曰：凡，大指也。張晏曰：切，近也。覽其近於義也。〉

　　客曰：「唯，唯。」主人曰：「昔有彊秦，封豕其土[10]，窫窳其民，鑿齒之徒相與摩牙而爭之。〈應劭淮南子注云[11]：堯之時，窫窳、封豕、鑿齒，皆爲人害。窫窳，類貙，虎爪，食人。服虔曰：鑿齒，齒長五尺，似鑿，亦食人。李奇曰：以喻秦貪婪，殘食其人也。晉灼曰：鑿齒之徒，謂六國。窫，烏黠切。窳，音庾。〉豪俊麋沸雲擾，羣黎爲之不康。〈善曰：如麋之沸，若雲之擾，言亂之甚也。廣雅曰：麋，饘也。毛詩曰：羣黎百姓。爾雅曰：康，安也。〉於是上帝眷顧高祖，高祖奉命，順斗極，運天關。〈服虔曰：隨天斗極運轉也。善曰：毛詩曰：乃睠西顧。孔安國尚書傳曰：奉天成命。春秋元命苞曰：命者，天之令。雒書曰：聖人受命，必順斗極。宋均尚書中候注曰：順斗機爲政也。爾雅曰：北極謂之北辰。天官星占曰：北辰一名天關。又星經曰：牽牛神一名天關。〉橫鉅海，漂昆侖。〈善曰：橫度大海也。漂，搖蕩之也，匹昭切。〉提劍而叱之，所過麾城摲邑，下將降旗。〈顏監曰：摲，舉手擬也[12]。蒼頡篇曰：摲，拍取也。善曰：鄭玄禮記注曰：摲之言芟也。字林曰：摲，山檻切。〉一日之戰，不可殫記。當此之勤，頭蓬不暇梳，飢不及餐。〈善曰：頭蓬，髮亂如蓬也。〉鞮鍪生蟣蝨，介冑被霑汗。〈善曰：說文曰：鞮鍪，首鎧也。韓子曰：攻戰無已，甲冑生蟣蝨。鄭玄禮記注曰：介，被甲也。孔安國尚書傳曰：冑，兜鍪也。鞮鍪，即兜鍪也。鞮，丁奚切。鍪，音牟。蟣，居綺切。蝨，所乙切。〉以爲萬姓請命乎皇天。〈善曰：淮南子曰：高皇帝奮袂執銳，以爲百姓請命于皇天。家語曰：孔子曰：分於道謂之命。王肅曰：分於道，始得爲人也。〉廼展人之所詘，振人之所乏。〈善曰：方言曰：展，申也。詘，古屈字也。賈逵國語注曰：振，救也。〉規億載，恢帝業。〈善曰：杜預左氏傳注曰：恢，大也。〉七年之間而天下密如也。〈善曰：高祖五年誅羽，自六年至十二年崩，凡七載。爾雅曰：密，靜也。〉

　　「逮至聖文，隨風乘流，方垂意於至寧。〈善曰：隨風乘流，言順從高祖之風流也。〉躬服節儉，綈衣不𡚁，革鞜不穿。〈善曰：言不穿不𡚁，不更爲也。漢書，東方朔曰：孝文皇帝身衣弋綈之衣，履革舄。六韜曰：堯衣履不𡚁盡，不更爲。服虔曰：鞜，舄也，音沓。〉大厦不居，木器無文。〈善曰：晏子曰：土事不文，木事不鏤。〉於是後宮賤瑇瑁而疏珠璣，〈善曰：廣雅曰：疏，亦賤也。字書曰：疏，遠也[13]。璣，小珠也，音祈。〉却翡翠之飾，除彫琢之巧。〈善曰：爾雅曰：玉謂之琱。又曰：治玉曰琢也。〉惡麗靡而不近，斥芬芳而不御，〈善曰：廣雅曰：斥，推也。〉抑止絲竹晏衍之樂，憎聞鄭衛幼眇之聲，〈善曰：禮記曰：絲竹，樂之器也。晏衍，邪聲也。禮記曰：鄭、衛之音，亂世之音也。衍，弋戰切。幼，一笑切。眇，音妙。〉是以玉衡正而太階平也。〈韋昭曰：玉衡，北斗也。善曰：春秋運斗樞曰：北斗七星，第五曰玉衡[14]。元命苞曰：常一不易，玉衡正，太階平。出黃帝六符經。〉

　　「其後熏鬻作虐，東夷橫畔。〈服虔曰：熏鬻，堯時匈奴也。東夷，東越也。一云：呂嘉殺其國王立，國人殺嘉也。善曰：橫，自縱也，胡孟切。〉羌戎睚眥，閩越相亂。〈晉灼曰：睚眥，瞋目貌也，又猜忌不和貌。善曰：漢書曰：立無諸爲閩越王。又曰：武帝建元四年，尉佗孫胡爲南越王，閩越王郢興兵擊南越邊邑。〉遐𤱕爲之不安[15]，中國蒙被其難。韋昭曰：𤱕，音萌。萌，人也。於是聖武勃怒，爰整其旅。〈善曰：毛詩曰：王赫斯怒，爰整其旅。〉廼命驃衛，〈應劭曰：驃，驃騎霍去病也。衛，衛青也。善曰：漢書曰：霍去病爲驃騎將軍，凡六出擊匈奴。又曰：衛青字仲卿，爲大將軍，凡七出擊匈奴。〉汾沄沸渭，雲合電發。〈善曰：汾沄沸渭，衆盛貌也。汾，音紛。沄，音雲。〉猋騰波流，機駭蠭軼。〈善曰：爾雅曰：扶搖謂之飇。機駭蠭軼，言其疾也。猋與飇古字通也。〉疾如奔星，擊如震霆。碎轒轀，破穹廬。〈應劭曰：轒轀，匈奴車也。音義曰：穹廬，旃帳也。服虔曰：轒轀，百二十步兵車，或可寢處。善曰：轒，扶云切。轀，於云切。〉腦沙幕，䯝余吾。〈服虔曰：破其頭腦，塗沙幕也。余吾，水名。北山經曰：北鮮之山，多馬，鮮水出焉，而北經余吾水。應劭曰：在朔方北。鄭氏曰：折其骨，使䯝膏水也。通俗文曰：骨中脂曰䯝，古髓字。〉遂躐乎王庭。〈孟康曰：匈奴王庭。善曰：王逸楚辭注曰：躐，踐也。〉敺橐駝，燒熐蠡。〈張晏曰：熐蠡，乾酪母[16]，燒之，壞其養生之具也。張揖曰：熐蠡，山名。熐，音覓。蠡，來戈切。〉分剓單于，磔裂屬國。韋昭曰：剓，割也，音如棃。顏師古曰[17]：凡言屬國者，存其國號而屬朝。善曰：單于，匈奴王號。漢書曰：單于，廣大之貌也，言其象天單于然也。廣雅曰：磔，張也。漢書曰：置屬國以處匈奴降者。韋昭曰：外國，羌胡，來屬漢者也。夷阬谷，拔鹵莽，刊山石。〈善曰：毛詩傳曰：夷，平也。鹵莽中生草莽也[18]。說文曰：鹵，西方醎地也。鄭玄禮記注曰：刊，削也。拔莽削石以通道。〉蹂屍輿廝，係累老弱。〈服虔曰：蹂尸，踐尸也。顏師古曰：死則蹂踐其尸，破傷者，輿而行。如淳曰：輿廝，輪踐其廝徒也。善曰：賈逵國語注曰：係，繫也。杜預左氏傳注曰：累，係也。〉𠵷鋋瘢耆[19]、金鏃淫夷者數十萬人，如淳曰：𠵷，括也。孟康曰：瘢耆，馬脊耆創瘢處。善曰：如氏之說，以爲箭括及鋋所中，皆爲創瘢於馬耆。孟氏以爲耆被金鏃過傷者甚衆也。服虔曰：耆，鬣。傷者或矛䂎內未出，其瘡如含，然或箭插其項未拔，藂若鬣焉。孔安國尚書傳曰：淫，過也。杜預左氏傳注曰：夷，傷也。吮，辭兖切。皆稽顙樹頜，扶服蛾伏。〈如淳曰：叩頭時項下向[20]，則頜樹上向也。韋昭曰：頜，音蛤。善曰：說文曰：匍匐，手行也。扶服與匍匐音義同。蛾伏，如蟻之伏也。蛾，古蟻字。〉二十餘年矣，尚不敢惕息。〈善曰：漢書曰：漢不復出兵擊匈奴。三年，武帝崩。前此者漢兵深入窮邊[21]二十餘年，匈奴極苦之，單于常欲和親。賈逵國語注曰：惕，疾也。說文曰：息，喘也。〉夫天兵四臨，幽都先加。〈善曰：天兵，言兵威之盛如天也。尚書曰：宅朔方，曰幽都。〉迴戈邪指，南越相夷。〈善曰：漢書曰：南越王胡上書曰：今東越擅興兵侵臣。天子爲興師往討閩越，閩越王弟餘善殺郢以降。廣雅曰：夷，滅也。〉靡節西征，羌僰東馳。〈服虔曰：僰，夷名也。善曰：漢書音義曰：節，所杖信節也。僰，蒲北切。〉是以遐方疏俗，殊鄰絕黨之域。〈善曰：絕，遠也。〉自上仁所不化，茂德所不綏。〈善曰：尚書曰：有夏先后，方楙厥德。〉莫不蹻足抗首[22]，請獻厥珍。〈服虔曰：蹻，舉足也，音矯。〉使海內澹然，〈善曰：廣雅曰：澹，安也，徒濫切。〉永亡邊城之災，金革之患。〈善曰：史記，士蔿曰：邊城少寇。禮記，子夏曰：三年之喪卒，金革之事[23]無避也，禮歟？〉

　　「今朝廷純仁，遵道顯義，并包書林，聖風雲靡。英華沈浮，洋溢八區。〈善曰：英華，草木之美者，故以喻帝德焉。沈浮，言多也。禮斗威儀曰：帝者得其英華[24]，王者得其根荄。八區，八方之區也。〉普天所覆，莫不沾濡。〈善曰：禮記曰：天之所覆。難蜀父老曰：羣生霑濡矣。〉士有不談王道者則樵夫笑之。意者以爲事罔隆而不殺，物靡盛而不虧。〈善曰：廣雅曰：意，疑也。鄭玄周禮注曰：殺，減也。文子曰：物盛則衰。〉故平不肆險，安不忘危。〈服虔曰：肆，弃也。顏監云：肆，放也。不放心於險也。善曰：孫卿子曰：平則慮險，安則慮危。〉廼時以有年出兵，整輿竦戎。〈善曰：言時不常也[25]。穀梁傳曰：有年，五穀皆熟爲有年。方言曰：西秦之間，相勸曰聳。竦與聳古字通。〉振師五柞，習馬長楊。〈善曰：杜預左氏傳注曰：振，整也。盩厔有五柞宮也。柞，音作。〉簡力狡獸，校武票禽。〈善曰：爾雅曰：簡，擇也。賈逵國語注曰：簡，習也。廣雅曰：狡，健也。賈逵國語注曰：校，考也。票禽，輕疾之禽也，匹妙切。〉廼萃然登南山，瞰烏弋。〈晉灼曰：萃，集也。服虔曰：三十六國，烏弋最在西。西域傳曰：去長安萬二千二百里，其地暑熱莽平，近日所入。善曰：廣雅曰：瞰，視也。〉西厭月𩨳，東震日域。服虔曰：𩨳，音窟，月所生也。善曰：何休公羊傳注曰：厭，服也。爾雅曰：震，懼也。日域，日出之域也。厭，一涉切。又恐後代迷於一時之事，常以此爲國家之大務，淫荒田獵，陵夷而不禦也。〈顏監曰：禦，止也。善曰：漢書，張釋之曰：秦陵夷至于二世，天下土崩。韓詩曰：無矢我陵。薛君章句曰：四平曰陵。爾雅曰：禦，禁也。〉是以車不安軔，日未靡旃。從者彷彿，骫屬而還。〈韋昭曰：不暇稅駕支車也。張晏曰：從者彷彿，委釋而迴旋。善曰：王逸楚辭注曰：軔，支輪木。日未靡旃，言日未移旌旗之影也。委屬而還，謂委釋其事，連屬而迴還也。張以釋爲委。軔，如振切。彷彿，或作髣髴。骫，古委字也。屬，之欲切。〉亦所以奉太尊之烈，遵文武之度。〈善曰：太尊，高祖也。爾雅曰：烈，業也。〉復三王之田，反五帝之虞。〈善曰：三王之田，文王三驅是也。已見上文。尚書，帝曰：益，汝作朕虞。〉使農不輟耰，工不下機。〈韋昭曰：耰，所以覆種，音憂。顏監曰：摩田器也。晉灼云：以耒推塊曰耰。善曰：工，女功也。漢書，酈食其曰：農夫釋耒，工女下機。〉婚姻以時，男女莫違。〈善曰：毛詩序曰：婚姻失時，男女多違也。〉出凱弟，行簡易。〈善曰：毛詩曰：愷悌君子，人之父母。周易曰：乾以易知，坤以簡能，易則易知，簡則易從，易簡而天下之理得矣。〉矜劬勞，休力役。〈善曰：毛萇詩傳曰：矜，憐也。毛詩曰：之子于征，劬勞于野。孫卿子曰：罕興力役，無奪農時。〉見百年，存孤弱。〈善曰：禮記曰：百年者就見之。說文曰：存，恤問也。春秋說題辭曰：存恤幼孤。〉帥與之，同苦樂。然後陳鐘鼓之樂，鳴鞀磬之和，建碣磍之虡。〈孟康曰：碣磍之簴，刻猛獸爲之，故其形碣磍而盛怒也。善曰：鄭玄禮記注曰：鞀，如鼓而小，有柄，賓至搖之以奏樂。碣，一轄切。磍，音轄。鞀，徒刀切。〉拮隔鳴球，掉八列之舞。〈韋昭曰：拮，擽也。鳴球，玉磬也。古文隔爲擊[26]。善曰：賈逵國語注曰：掉，搖也。八列，八佾也。拮，居黠切。球，音求。掉，徒釣切。〉酌允鑠，肴樂胥。〈張揖曰：允，信也。鑠，美也。言酌信美以當酒，帥禮樂以爲肴。善曰：毛詩曰：允矣君子，展也大成。又曰：於鑠王師。又曰：君子樂胥。〉聽廟中之雍雍，受神人之福祜。〈善曰：毛詩曰：雍雍在宮，肅肅在廟。又曰：受天之祜。爾雅曰：祜，福也，音怙。〉歌投頌，吹合雅。〈服虔曰：聲之相投也。〉其勤若此，故真神之所勞也。〈張揖曰：詩云，愷弟君子，神所勞矣。〉方將俟元符，〈晉灼曰：元符，大瑞也。〉以禪梁甫之基，增泰山之高。〈史記，管子曰：古者禪梁父[27]。善曰：難蜀父老曰：增太山之封，加梁甫之事。〉延光于將來，比榮乎往號。張晏曰：往號，三、五也。善曰：李𮜿法言注曰：五帝三王，延光至今不絕也。豈徒欲淫覽浮觀，馳騁秔稻之地，周流棃栗之林，蹂踐芻蕘，誇詡衆庶，盛狖玃之收，多麋鹿之獲哉！〈善曰：孔安國尚書傳曰：浮，過也。說文曰：秔，稻屬也。聲類以爲秔，不黏稻也。漢書，東方朔曰：涇、渭之南，又有秔稻棃栗之饒。芻，馬草也。禮記曰：蹴路馬芻。說文曰：蕘，草薪也。毛萇詩傳曰：詡，大也。〉且盲者不見咫尺，而離婁燭千里之隅；〈善曰：莊子，南榮趎曰：盲者不能自見。賈逵國語注曰：八寸曰咫。孟子曰：離婁之明。趙岐曰：古之明目者也。蓋黃帝時人。趎，音樞。〉客徒愛胡人之獲我禽獸，曾不知我亦已獲其王侯。」〈善曰：說文曰：曾，辭之舒也。〉

　　言未卒，墨客降席再拜稽首曰：「大哉體乎！允非小人之所能及也。〈善曰：體，猶法也。〉廼今日發矇，廓然已昭矣！」〈善曰：禮記曰：昭然若發蒙矣。矇與蒙古字通。廓，除貌。〉

文選考異

 命右扶風發民　袁本、茶陵本云善無「發民」二字。案：今本漢書有，蓋尤依之添也。
 注「在涇州界」　陳云「涇」，「雍」誤，是也。各本皆誤。
 注「名豪豪彘也」　袁本、茶陵本不重「豪」字。
 注「郭璞爾雅曰」　袁本、茶陵本「曰」上有「注」字。
 注「詩序曰下以風刺上」　袁本、茶陵本無此八字。案：無者是也。注具甘泉賦，下羽獵賦已不更出，此亦當爾矣。
 注「顏師古曰動不爲身」　袁本、茶陵本「師古」二字作「監」，下再見皆同。案：此尤本誤改。
 注「言有儲畜」　袁本、茶陵本「言有」作「高其」，是也。案：今本漢書注與此同誤。
 注「而無所圖」　袁本、茶陵本無「所」字。
 客何謂之茲耶　袁本、茶陵本無「之」字，尤本此處脩改。案：今本漢書作「謂之茲耶」，詳顏注云「謂茲邪猶言何爲如此也」，仍當有「何」字、無「之」字。蓋漢書傳寫譌，尤延之據添，非也。袁、茶陵二本所見與未脩改正同，是矣。又案：難蜀父老曰「烏謂此乎」。烏，何也；此，茲也；乎，邪也。子雲好擬相如，此亦用彼語，不當衍「之」字甚明。
 封豕其土　袁本「土」作「士」。何云漢書作「士」。案：「士」是也。茶陵本作「土」，與尤所見同，非也。
 注「應劭淮南子注云」　案：「劭」下當有「曰」字，「子」下當衍「注」字，漢書注可證。各本皆誤。
 注「顏監曰摲舉手擬也」　案：顏漢書正文字作「搟」，上引李奇音車幰之幰而解云「搟，舉手擬之也」。蓋其字音義與左氏傳乃掀公之掀相近。善文選正文作「摲」，與顏不同，別引鄭氏禮記注釋義，字林釋音，乃所以改顏也。傳寫者并顏注亦爲「摲」，失之矣。又「蒼頡篇曰摲拍取也」八字，非漢書注，乃善引以證顏者，字亦當是「搟」也。又漢書注「擬」下有「之」字，此無，似亦脫。
 注「疏亦賤也字書曰疏遠也」　袁本、茶陵本作「疏遠也字書曰」六字。案：此亦尤增多之誤也。
 注「春秋運斗樞曰北斗七星第五曰玉衡」　袁本、茶陵本無此十五字，袁本注末多「已見魏都賦」五字。案：袁本是也。此亦尤增多之誤，茶陵本注末複出「魏都賦注云云」可爲證。
 遐𤱕爲之不安　袁本、茶陵本「𤱕」作「氓」。案：此皆非也。正文當作「萌」，注當作「韋昭曰萌音氓萌人也」。今作「𤱕音萌」，誤倒。漢書作「萌」，善自與之同。蓋五臣作「氓」而各本亂之，因又改韋注也。上林賦「以贍萌隸」注「韋昭曰：萌，民也」。張景陽七命「羣萌反素」袁、茶陵皆有校語云五臣作「氓」，最可證。又如顏延年侍遊蒜山作詩「留滯感遺萌」，亦善「萌」、五臣「氓」相亂，彼二本仍云五臣作「氓」，唯此爲各本所見皆誤，故無校語耳。
 注「乾酪母」　何校「酪」下添「也以爲酪」四字。案：依漢書注，是也。各本皆脫。
 注「顏師古曰」　何校「師古」改「監」。各本皆譌。下「顏師古曰死則云云」，同。
 注「鹵莽中生草莽也」　袁本「中」上有「鹵」字，末無「也」字，是也。茶陵本亦脫衍。
 𠵷鋋瘢耆　茶陵本云五臣作「吮辭兖切」，袁本作「吮」。案：茶陵及尤所見非也，蓋此賦有作「吮」、作「兖」兩本，小顏以作「兖」爲是，故今本漢書字如此。善以作「吮」爲是，故最後引服虔云「其瘡如含然」，乃訓吮爲含也。「𠵷」字他無所見，恐是或改「吮」爲「兖」而誤成此形耳。袁本無校語，其所見善正文自是「吮」字，尤本注末音云「吮，辭兖切」，不作「𠵷」，亦其一證。又臣佖校漢書以爲「鈗」，與顏、李二家迥異，恐屬臆說，難以爲證。
 注「項下向」　袁本、茶陵本「項」作「頂」。案：「頂」是也。今本漢書注與此同誤。
 注「漢兵深入窮邊」　案：「邊」當作「追」。各本皆譌。
 莫不蹻足抗首　茶陵本云五臣作「手」，袁本云善作「首」。今案：所見皆非也，漢書作「手」，羽獵賦「抗手稱臣」善「抗手」注具彼下，此不更出，非作「首」也。
 注「卒金革之事」　案：「卒」下當有「哭」字。各本皆脫。
 注「帝者得其英華」　袁本、茶陵本「英華」作「華英」，是也。
 注「言時不常也」　袁本、茶陵本「言時」作「時言」，是也。
 注「古文隔爲擊」　袁本、茶陵本此上有「韋昭戞擊爲拮隔」，乃校語錯入注，因正文用五臣「戞擊」，故云然。案：此云古文者，韋所見之古文尚書也，意謂「隔者擊也」耳。子雲用「拮隔」，漢書及史記樂書俱有其證，楊倞注荀子亦極明晰。五臣乃援東晉古文改竄，荒陋甚矣。宋人校語以「拮隔」屬韋，更繆。尤本無之，是矣。
 注「史記管子曰古者禪梁父」　袁本、茶陵本無此十字。
射雉賦
主条目：射雉賦
　　潘安仁〈善曰：射雉賦序曰：余徙家于琅邪，其俗實善射，聊以講肄之餘暇，而習媒翳之事，遂樂而賦之也。〉

　　徐爰注〈媒者，少養雉子，至長狎人，能招引野雉，因名曰媒。翳者，所隱以射者也。晉邦過江，斯藝乃廢。歷代迄今，寡能厥事。嘗覽茲賦，昧而莫曉，聊記所聞，以備遺忘。〉

　　涉青林以游覽兮，樂羽族之羣飛。〈樂羽翮之類，或羣或飛，飲啄恣性也。善曰：七發曰：游涉乎雲林，薛君韓詩章句曰：青，靜也。鸚鵡賦曰：羽族之可貴者。〉聿采毛之英麗兮，有五色之名翬。〈聿，述也。述序羽族之中，采飭英麗[1]，莫過翬也。翬，雉也。伊、洛以南，素質五采皆備成章曰翬。英者，雄果之目。名者，聲聞之稱也。一本聿作偉。善曰：翬見爾雅。〉厲耿介之專心兮，奓雄豔之姱姿。〈厲，嚴整也。耿介，專一也。奓，豐也。姱，好也。美色曰豔，言雉嚴整其不羣之性，奮揚其雄豔之貌，見敵必戰，不容他雜，此之謂英麗也。奓，赤氏切。姱，苦瓜切。善曰：薛君韓詩章句曰：雉，耿介之鳥也。〉巡丘陵以經略兮，畫墳衍而分畿。〈巡，行也。言周行丘陵，因其墳衍以爲疆界，分而護之不相侵越也。青、幽之間，土高且。大者，通之曰墳，雉一界之內，要以一雄爲主，餘者雖衆，莫敢鳴鴝也。此以上言雉之形性也。善曰：左傳，楚無宇曰：天子經略。廣雅曰：巡略，行也。孔安國尚書傳曰：分其圻界，圻與畿同。〉

　　於時青陽告謝，朱明肇授。〈時四月也。善曰：爾雅曰：春爲青陽，夏爲朱明。楚辭曰：青春受謝。王逸曰：謝，去也。〉靡木不滋，無草不茂。〈草木具榮。〉初莖蔚其曜新，陳柯槭以改舊[2]。〈蔚然，初生之莖，曜其新暉。槭然陳宿之柯，變其舊色，言新舊咸茂也。槭，彫柯貌也。所膈切。〉天泱泱以垂雲，泉涓涓而吐溜。〈涓涓，清新之色，泱，音英。涓，古玄切。善曰：毛詩曰：英英白雲。毛萇曰：英英，白雲貌。泱與英古字通。家語，金人銘曰：涓涓不壅，終爲江河。溜，水流貌也。〉麥漸漸以擢芒，雉鷕鷕而朝鴝。〈漸漸，含秀之貌也。微子曰：麥秀漸漸。鷕鷕，雉聲也。又云：雉之朝鴝，尚求其雌。雌雉不得言鴝。顏延年以潘爲誤用也。案：詩有鷕雉鳴，則云求牡，及其朝鴝，則云求雌。今云鷕鷕朝鴝者，互文以舉雄雌皆鳴也。此以上序節物氣候，雉可射之時也。鷕，以少切。〉眄箱籠以揭驕，睨驍媒之變態。〈揭驕，志意肆也。箱籠竹器，盛媒者也。凡竹器，箱方而密，籠圓而疎，盛媒器，籠形者，養鳥宜圓也。箱密者，不欲令見明也。言感辰景之韶淑，樂山梁之榮茂，悟翬雉之奮逸，思騁藝之肆志，顧視箱籠詳察驍媒，恣睢揭驕，意願得也。楚辭揭驕字作拮矯。揭，居桀切。睨，音詣。善曰：楚辭曰：意恣睢以拮矯。王逸曰：縱心肆志，所意願高也。〉奮勁骹以角槎，瞵悍目以旁睞。〈骹，脛也。角，邪也。槎，斫也。悍，戾也。瞵，視貌。睞，視也。奮其堅勁之脛，以利距邪斫；瞵其剛戾之目，以旁視其敵也。骹，苦交切。槎，千荷切。瞵，力新切。睞，力代切。善曰：曹植鬭雞詩曰：悍目發朱光。〉鸎綺翼而䞓撾，灼繡頸而衮背。〈鸎，文章貌也。詩云：有鸎其羽，翼如綺文。䞓則赤也。撾，肶也。灼，盛貌也。頸毛如繡，背如衮章，言五采備也。䞓，勑呈切。撾，都瓜切。善曰：肶，音陛。〉鬱軒翥以餘怒，思長鳴以效能。〈鬱，暴怒也。軒，起望也。方言云：翥，舉也。鬱然暴怒，軒舉長鳴，思見野敵，效其才能也。此以上言媒之形勢。能，怒代切。〉

　　爾乃搫場拄翳，停僮葱翠。〈搫者，開除之名也。今傖人通有此語。射者聞有雉聲，便除地爲場，拄翳於草。停僮，翳貌也。葱翠，翳色也。搫，步何切。拄，株庾切。善曰：廣雅曰：搫，除也。〉綠柏參差，文翮鱗次。蕭森繁茂，婉轉輕利。〈翳，上加木枝，衣之以葉。上則蕭森，下則繁茂而實。綢繆，輕利也。婉轉，綢繆之稱。〉衷料戾以徹鑒，表厭躡以密緻。〈料戾，小而徹也。厭躡，重而密也。翳外觀密緻，與草木無別，內視洞徹，多所覩見也。此以上序翳之形飾。厭，於輒切。〉恐吾游之晏起，慮原禽之罕至。〈游，雉媒名。江、淮間謂之游，游者，言可與游也。言既芟場拄翳，又恐媒起不早，野雉希至。原禽，雉也。雉不處下濕，故曰原禽也。〉甘疲心於企想，分倦目以寓視。〈企想雉出，專視草際，心爲之疲，目爲之倦也。此以上言拄翳之後，遲獲之意也。善曰：說文曰：企，舉踵也。左氏傳楚子玉曰：得臣與寓目焉。杜預曰：寓，寄也。〉何調翰之喬桀，邈疇類而殊才。〈調翰，謂媒也。媒性調良，故謂調翰。喬桀，俊逸也，言邈絕疇類，殊異才氣也。善曰：何，疑問之辭也。〉候扇舉而清叫，野聞聲而應媒。〈扇，布也，形如手巾。叫，鳴也。將欲媒雊，振布令有聲，媒便清叫，野雉聞即應而出也。〉褰微罟以長眺，已踉蹡而徐來。〈褰，開也。罟，網也。古者當以細網，掩翳窗上，視外處，其制未聞也，今則以板矣。言聞野雉應媒之聲，知其必出，開翳戶長視，已見踉蹡徐來也。踉蹡，乍行乍止，不迅疾之貌也。善曰：踉蹡，欲行也。廣雅曰：蹡，走也。踉音亮。蹡，七亮切。〉摛朱冠之赩赫，敷藻翰之陪鰓。〈赩赫，赤色貌。陪鰓，奮怒之貌也。善曰：廣雅曰：摛，舒也。藻翰，翰有華藻也。摛，勑知切。赩，許力[3]。〉首葯綠素，身拕黼繪。〈方言曰：葯，纏也，猶纏裹也。言雉首綠色，頸葯素也。黼，繡也。繪，畫文也。身采如繪也。葯，烏角切。〉青鞦莎靡，丹臆蘭綷。〈鞦，夾尾間也。莎，草名。楚辭曰：青莎雜樹，則莎色青也。言雉尾間青毛如莎草之靡也。臆，膺也，膺色如秋蘭之色也。綷，同也。宋、衛之間，謂混爲綷也。鞦，音秋。善曰：小雅曰：雜采曰綷。音最。〉或蹶或啄，時行時止。〈皆得意之形容也。善曰：賈逵曰：蹶，走也。鄭玄曰：蹶，行遽貌。字林曰：啄，鳥食也。莊子曰：澤雉十步一啄，百步一飲也。蹶，居衛切。周易曰：時止則止，時行則行。廣雅曰：蹶，踶跳[4]。〉班尾揚翹，雙角特起。〈雄壯之勢也。此以上言野雉之狀貌也。善曰：說文曰：翹，尾之長毛也。〉

　　良遊呃喔，引之規裏。〈良遊，媒也。言媒呃喔其聲，誘引令入可射之規內也。呃，於隔切。喔，於角切。〉應叱愕立，擢身竦峙。〈峙，立也。既入可射之內，來迅不止，因便叱之，雉聞叱即驚，竦身而立者也。善曰：杜子春周禮注曰：愕，驚也。〉捧黃間以密彀，屬剛罫以潛擬。〈捧，舉也。黃間，弩名也。張衡云：黃間機張。一名黃肩。善曰：說文曰：彀，張弓弩也。屬，謂注矢於弦也。剛罫，弩矢鏃也。以鐵爲之，形如十字，各長三寸，方似罔罫，故曰罫焉。罫，古買切。挂同。〉倒禽紛以迸落，機聲振而未已。〈射應也。禽被箭，躍起而反落，弩聲猶未歇，言其矢來疾也[5]。〉山鷩悍害，猋迅已甚。〈鷩雉，似山雞而小，冠背毛黃，腹下赤，項綠色，其性悍戾憨害，飛走如風之猋也。爾雅曰：扶搖謂之猋，謂暴風從下上也。善曰：字書曰：憨，愚也。呼甘切。〉越壑凌岑，飛鳴薄廩。〈鷩性悍憋，聞媒聲便越澗凌岑，且飛且鳴，逕來翳前也。廩，翳中盛飲食處，今俗呼翳名曰倉也。善曰：薄，至也。方言曰：憋，惡也。裨列切。〉鯨牙低鏃，心平望審。〈鯨，當作擎，舉也。舉弩牙低矢鏑以射之。善曰：禮記曰：心平體正，持弓矢審固也。〉毛體摧落，霍若碎錦。〈雉當不止[6]，於飛中射之，毛體披散，如錦之分碎也。〉逸羣之儁，擅場挾兩。〈逸羣儁異之雉，不但欲擅一場而已，又挾兩雌也。善曰：西京賦曰：秦政[7]利觜長距，終得擅場。說文曰：擅，專也。〉櫟雌妬異，倐來忽往。〈櫟，擊搏也。聞他雄鳴，擊搏其雌。倐忽往來，無時暫止也。善曰：楚辭曰：荷衣兮蕙帶，倐而來兮忽而逝。六韜曰：倐然而往，忽然而來。〉忌上風之餮切，畏映日之儻朗。〈餮切，微動之聲。儻朗，不明之狀。言其忌聲而畏光也。餮音鐵。〉屏發布而累息，徒心煩而技懩。〈屏除其布，不敢散氣，意者恐微有所聞，便驚而逝，既無由使媒鳴，欲射則紛紜不定，空心煩而技懩。有伎藝欲逞曰技懩也。音養。善曰：難蜀父老曰：心煩於慮。應劭風俗通曰：高漸離變姓易名，庸保於宋子之家。久作苦，聞其家堂客擊筑，伎養不能毋出言也。〉伊義鳥之應敵，啾擭地以厲響。〈義鳥，媒也。爲人致敵，故名曰義媒。見野雉紛紜難中，啾然擭地而鳴，引令來鬭。埤蒼曰：擭地[8]，爪持也。三蒼曰：啾，聲也。〉彼聆音而逕進，忽交距以接壤。〈彼野雉聞媒聲，便逕來鬭，交距蹶地，土壤相接。善曰：廣雅曰：壤，塵也。〉彤盈窗以美發，紛首頹而臆仰。〈彤，赤也。盈，滿也。言其光彩滿當於窗，美取其意而發矢。又曰：既與媒戰，形當翳窗，發弩極美，正射其頸，首頹向後，臆仰却斃也。〉

　　或乃崇墳夷靡，農不易壠。〈墳，大防，今呼爲塘也。夷，靡也。頹，弛也[9]。易，脩也。農不脩壠，此言田塘荒廢也。善曰：毛詩曰：禾易長畝。〉稊菽藂糅，蘙薈菶茸。〈稊，稗類也。菽，豆也。謂勞豆之屬野生也。田既荒廢，雜草繁茂。蘙薈菶茸。深穊貌。菶，蒲動切。茸，如隴切。善曰：孫子兵法曰：林木翳薈。西京賦曰：萃䔿菶茸。〉鳴雄振羽，依于其冢。〈冢，山巔也。爾雅曰：山頂曰冢。言野之雄雉，振其羽翼，鳴鴝高墳之上。善曰：毛詩曰：莎雞振羽。〉㨛降丘以馳敵，雖形隱而草動。㨛，疾貌也。言雉鴝於高丘之頂，㨛然降下向敵，不見其形，而見草動也。㨛，一本或作撋。㨛，尸豔切。撋，而專切。善曰：尚書，是降丘宅土。瞻挺穟之傾掉，意淰躍以振踊。〈挺穟，草莖也。掉，動也。覩草莖傾動，冀雉將出，意淰躍踊逸也。善曰：淰，失冉切。躍，失藥切。〉暾出苗以入場，愈情駭而神悚。〈暾，漸出貌也。楚辭曰：暾將出兮東方，向覩草動，冀雉當至，暾然而出，果其所願，情神愈驚動。〉望黶合而翳皛，雉脥肩而旋踵。〈言雉出苗，望諸處黶然闇合，唯翳皛然獨顯，仍歛翼旋反也。人歛身謂之脥肩。黶，烏簟切。善曰：說文曰：皛，顯也。漢書，公孫玃曰：脅肩低首。呂氏春秋，管仲曰：車不結軌，士不旋踵。皛，胡了切。脥，許結切。〉俽余志之精銳，擬青顱而點項。〈雉既反歸，乃從後射，正中項也。顱，頭也。俽音欣。〉亦有目不步體，邪眺旁剔。〈目不步體，視與體違也。邪眺旁剔，視瞻不正，常驚惕也。善曰：國語，單襄公曰：晉侯目不在體，而足不步目。說文曰：惕，驚也。剔與惕古字通。〉靡聞而驚，無見自䳮[10]。䳮音脉。字亦從脉。方言云：脉，俗謂黠爲鬼脉。言雉性驚鬼黠。周環回復，繚繞磐辟。〈皆回從往復[11]，不正之貌也。善曰：漢書曰：何武所舉者，磐辟雅拜。〉戾翳旋把，縈隨所歷。〈戾，轉也。把，翳內所執處也。言轉翳回旋[12]，隨雉所趣，取其便也。善曰：戾，力結切。〉彳亍中輟，馥焉中鏑。〈彳亍，止貌也。輟，止也。鏑，矢鏃也。馥，中鏃聲也。彳，丑亦切。亍，丑錄切。馥，被逼切。善曰：今本並云彳亍中輒。張衡舞賦曰：蹇兮宕往，彳兮中輒。以文勢言之，徐氏誤也[13]。〉前𠜺重膺，傍截疊翮。正橫射也。𠜺，割也。前割重膺，傍斷兩翮也。𠜺，魯跌切。

　　若夫多疑少決，膽劣心狷。〈雉性怯而多疑、膽劣而心戾者。善曰：說文曰：狷，急也。古縣切。〉內無固守，出不交戰。〈內，心也。固，堅也。心無堅守，外無鬭意也。善曰：管子曰：民無恥，外不可應敵，內不可以固守。賈逵國語注曰：交，共也。〉來若處子，去如激電。〈處子，處女也。莊周云：藐姑射之山，有神人居，綽約若處子。來若處女之畏人，去若激電之迅疾也。善曰：司馬兵法曰：始如處女。答賓戲曰：風颺電激[14]。〉闚䦓𧆇葉，幎歷乍見。𧆇，麥䅌也。謂在麥田中𧆇葉間，闚䦓於外，乍見乍隱，不敢出場也。䦓，丑占切。善曰：𧆇與䅌並同，古玄切。幎，音覓。於是筭分銖，商遠邇。〈分銖，弩牙後刻畫，定矢所至遠近之處也。雉既不出，將就草射之，故計其分銖，商其遠近也。〉揆懸刀，騁絕技。〈懸刀，弩牙後刀也。一名機。揆，度也。籌量可發而發，故言騁絕技也。善曰：釋名曰：弩牙，外曰郭，下曰懸刀，其形然也。西京賦曰：妙材騁伎。薛君韓詩章句曰：騁，施也。〉如𨏡如軒，不高不埤。言至平也。善曰：毛詩曰：如輊如軒。輊與𨏡同。鄭玄周禮注曰：埤，短也[15]。埤與庳古字通。𨏡，竹二切。埤，貧美切。當咮值胸，裂膆破觜。〈射面也。膆喉受食處也。觜，喙也。裂喉破喙也。字書曰：咮，鳥口也。咮，竹秀切。膆，音素。〉夷險殊地，馴麤異變。〈地有平險之殊，雉有馴麤之異，隨變而應，不可爲一准也。〉𣅳不暇食，夕不告勌。〈言樂之者忘飢倦也。〉昔賈氏之如皐，始解顏於一箭。〈善曰：左氏傳曰：昔賈大夫惡，取妻三年，不言不笑，御以如皐射雉，獲之，其妻始笑始言。列子曰：列子師老商氏，五年之後，夫子始一解顏而笑也。〉醜夫爲之改貌，憾妻爲之釋怨。〈妻所以愁恨者，怨其夫之醜也。今見獲雉而言笑，則是斯藝能使醜夫變貌、恨妻釋忿者也。憾，胡闇切。〉彼遊田之致獲，咸乘危以馳騖。〈騖，疾也。田，獵也。言遊獵馳車騁馬，飛鷹走犬，陵山越澗，常乘危險也。〉何斯藝之安逸，羌禽從其己豫。〈善曰：言斯藝極安，從禽最逸。豫，言禽來就己，故豫不勞。〉清道而行，擇地而住。〈人多則雉驚，故僻除人從[16]，清道而行，擇善地而住爲場也。善曰：司馬相如上疏曰：清道而後行。班固漢書贊曰：馮參鞠射履方[17]，擇地而行。〉尾飾鑣而在服，肉登俎而永御。豈唯皁隸，此焉君舉！〈舉，音據。善曰：說文曰：鑣，馬銜也。董巴輿服志曰：馬並以黃金爲叉髦，插以翟尾，先多用雉尾。周禮，王后六服，有褕翟闕翟。儀禮，上大夫庶羞，有雉兔鶉鷃。左氏傳，臧僖伯曰：鳥獸之肉，不登於俎，則公不射，若夫山林川澤之實，皁隸之事，非君所及。又曹劌曰：君舉必書。〉

　　若乃耽槃流遁，放心不移。〈槃，樂也。善曰：東京賦曰：若乃流遁忘返，於心不覺也[18]。〉忘其身恤，司其雄雌。〈恤，憂也。司，主也。善曰：左氏傳，虞人箴曰：忘其國恤，思其麀牡。〉樂而無節，端操或虧。〈善曰：東京賦曰：樂而無節。楚辭曰：內惟省以端操。〉此則老氏所誡，君子不爲[19]。〈老子曰：馳騁畋獵，令人心發狂。善曰：歸田賦曰：感老氏之遺誡。孫卿子曰：此小人之所務，而君子之所以不爲也。〉

文選考異

 注「采飭英麗」　袁本、茶陵本「飭」作「飾」，是也。
 陳柯槭以改舊　袁本、茶陵本「槭」作「摵」，注同。案：此從「扌」「木」二字並通，未審善果何作？餘如此者，不盡出。
 注「赩許力」　案：「力」下當有「反」字。各本皆脫。
 注「廣雅曰蹶踶跳」　案「踶」字當衍，「跳」下當有「也」字。各本皆譌。廣雅釋詁「二跳也」條，共釋十字，有「蹶」無「踶」，可證。
 注「言其矢來疾也」　袁本、茶陵本無「矢」字。案：蓋尤校改「來」爲「矢」，遂兩有也。
 注「雉當不止」　袁本、茶陵本「當」作「尚」，是也。
 注「西京賦曰秦政」　茶陵本「西」作「東」，袁本作「西」。案：「西」乃「兩」之譌也。餘注放此者，不更出。
 注「埤蒼曰擭地」　案：「地」字當去。各本皆衍，因正文云「擭地」而誤耳。又案：韻會舉要「攫」下引說文「扟也，爪持也」，今徐鼎臣本無下三字。然則「擭」即「攫」之異文，故五臣改正文爲「攫」，亦可證此注不當有「地」字。
 注「夷靡也頹弛也」　袁本、茶陵本無上「也」字。此處尤本脩改。案：「夷靡」乃複出正文，不得有「也」字，尤所據添者，誤本耳。
 無見自䳮　案：「䳮」當作「𪅚」，注同。徐云「𪅚音脉，字亦從脉」者，謂「𪅚」之或體字作「䳮」也；云方言云「脉」者，謂此賦之「𪅚」即方言之「脉」也；云俗謂「黠爲鬼脉」者，方言注云然也。此必五臣用徐注改正文作「䳮」，後遂以亂善。於是賦及注中各本皆不見「𪅚」字，而徐爰所云絕不可通矣。唯集韻二十一麥載「䳮」字從「脉」，二十三錫載「𪅚」字從「脈」，皆云「鳥驚視」，其所據此賦未誤也。凡此等全失善舊，所宜訂正。
 注「皆回從往復」　袁本「從」作「旋」，是也。茶陵本亦誤「從」。
 注「言轉翳回旋」　袁本、茶陵本「回旋」作「旋回」，是也。
 注「徐氏誤也」　袁本、茶陵本「也」作「之」。案：「之」是也。謂以文勢言，當爲彳兮，而並云彳亍，非潘賦本然，由徐乃爾耳。
 注「風颺電激」　茶陵本「颺」作「颮」，袁本作「颺」。案：「颮」是也。又江賦注引此。各本皆譌，不更出。
 注「埤短也」　案：「埤」當作「庳」。各本皆譌。
 注「故僻除人從」　案：「僻」當作「辟」。各本皆譌。
 注「馮參鞠射履方」　陳云「射」當作「躬」。各本皆譌。
 注「於心不覺也」　茶陵本「於」作「放」，是也。袁本亦誤「於」。
 此則老氏所誡君子不爲　袁本、茶陵本「氏」下有「之」字，「子」下有「之所」二字。案：此疑善、五臣之異，但二本無校語，今不可考，當各仍其舊。此類亦未全出。
紀行上
北征賦
〈流別論曰：更始時，班彪避難涼州，發長安，至安定，作北征賦也。〉

主条目：北征賦
　　班叔皮〈漢書曰：班彪，字叔皮，扶風安陵人也。性好莊、老。祖况，成帝時爲越騎校尉。父稚，哀帝時爲廣平太守。彪年二十，遭王莽敗，劉聖公立未定，乃去京師，往天水郡，歸隗囂。囂時據隴擁衆。囂不禮彪。彪後知囂必敗，乃避地於河西，就大將軍竇融，勸融歸光武。光武問融曰：比來文章所奏誰作？答云：班彪也。融知彪有才，舉茂才，爲徐令，卒。亦爲望都長。〉

　　余遭世之顛覆兮，罹填塞之阨災。〈毛詩序曰：閔周室之顛覆。孔安國尚書傳曰：罹，被也。王道不通，故曰填塞。廣雅曰：填，塞也。王逸楚辭注曰：險阨，傾危也。〉舊室滅以丘墟兮，曾不得乎少留。〈呂氏春秋，燭過曰：子胥諫而不聽，故吳爲丘墟。楚辭曰：欲少留此靈瑣。〉遂奮袂以北征兮，超絕迹而遠遊。〈淮南子曰：奮袂執銳。莊子曰：絕迹易。廣雅曰：絕，滅也。楚辭曰：願輕舉而遠遊。〉

　　朝發軔於長都兮，夕宿瓠谷之玄宮。〈楚辭曰：朝發軔於天津兮，夕余至乎西極。長都，長安也。晉灼漢書注曰：有宮觀故稱都。楚辭曰：夕宿兮帝郊。爾雅曰：周有焦穫。郭璞曰：音護。今扶風池陽縣瓠中是也。按瓠谷、玄宮皆地名，在長安西。羽獵賦曰：處於玄宮。〉歷雲門而反顧，望通天之崇崇。〈雲陽古縣在池陽西北，屬右扶風。雲門即雲陽縣門也。漢書，左馮翊有雲陽縣。楚辭曰：忽反顧而遊目。通天，臺名，已見上文。〉乘陵崗以登降，息郇邠之邑鄉。〈漢書，右扶風栒縣有豳鄉[1]。詩，豳國，公劉所治邑也。栒與郇同。豳與邠同。應劭曰：左傳云：畢、原、豐、郇，文之昭也。郇侯賈伯伐晉是也。臣瓚曰：按汲郡古文，晉武公滅郇以賜大夫原點，是爲郇叔。又云：文公城郇[2]。然則當在晉之境內，不得在右扶風之界也。今河東有郇城，即古郇國也。廣雅曰：乘，陵也。爾雅曰：大阜曰陵。郇音荀。邠與豳同，方旻切。〉慕公劉之遺德，及行葦之不傷。〈尚書曰：公劉克篤前烈。孔安國曰：公，爵。劉，名也。莊子，盜跖曰：此父母之遺德也。毛詩序曰：行葦，忠厚也。詩曰：敦彼行葦，牛羊勿踐履。〉彼何生之優渥，我獨罹此百殃[3]？〈毛詩曰：既優既渥。鄭玄禮記注曰：殃，禍惡也。毛詩曰：我生之後，逢此百殃。〉故時會之變化兮，非天命之靡常。〈故時會者，言此乃時君不能修德致之，故使傾覆，非天命無常也。時，亦世也[4]。言人吉凶乃時會之變化，豈天之命無常乎？爾雅曰：時，會也。毛詩曰：侯服于周，天命靡常。天命，上天之命也。〉

　　登赤須之長坂，入義渠之舊城。〈赤須坂，在北地郡。義渠，城名，在北地，王莽改爲義溝。酈善長水經注曰：赤須水出赤須谷，西南流注羅水，然坂因水以得名也。漢書，北地郡有義渠道。〉忿戎王之淫狡，穢宣后之失貞。嘉秦昭之討賊，赫斯怒以北征。〈史記秦本紀曰：昭襄王母，楚人，姓羋氏，號宣太后。秦昭王時[5]，義渠戎王與宣太后亂，有二子。宣太后詐而殺義渠戎王於甘泉，遂起兵伐滅義渠而得其地[6]。杜預左氏傳注曰：狡，猾也。赫怒，已見上注。〉紛吾去此舊都兮，騑遲遲以歷茲。〈杜預左氏傳注曰：紛，亂也，謂心緒亂也。楚辭曰：紛吾乘兮玄雲。舊都，北地郡也。說文曰：驂，傍馬也。毛詩曰：行道遲遲。楚辭曰：喟憑心而歷茲。〉

　　遂舒節以遠逝兮[7]，指安定以爲期。〈舒節，將行，舒其志節也。淮南子曰：縱志舒節，以馳大區。漢書，安定郡，武帝元鼎三年置，在涇、渭之間，去長安三百五十里。〉涉長路之緜緜兮，遠紆回以樛流。〈毛萇詩傳曰：緜緜，長不絕貌也。劉歆遂初賦曰：路脩遠而緜緜。說文曰：紆，屈也。樛流，曲折貌也。樛音虯。〉過泥陽而太息兮，悲祖廟之不脩。〈漢書，北地郡有泥陽縣。漢書曰：班壹，始皇之末，避地於樓煩，故泥陽有班氏之廟也。泥，奴雞切。〉釋余馬於彭陽兮，且弭節而自思。〈孝武帝傷李夫賦曰[8]：釋余馬於椒丘。楚辭曰：步余馬於蘭皐。漢書，安定郡有彭陽，即今彭原是也。楚辭曰：吾令羲和弭節兮。司馬彪上林賦注曰：弭節，安志也。〉日晻晻其將暮兮，覩牛羊之下來。〈楚辭曰：日晻晻下而頹。說文曰：晻，不明也，於感切。毛詩云：日之夕矣，牛羊下來[9]。君子行役，如之何勿思。〉寤曠怨之傷情兮[10]，哀詩人之歎時。〈思君子爲怨曠，嗟行役爲歎時。毛詩序曰：大夫久役，男女怨曠。廣雅曰：歎，傷也。〉

　　越安定以容與兮，遵長城之漫漫。〈楚辭曰：遵赤水而容與。又曰：路曼曼其脩遠。漫與曼古字通。〉劇蒙公之疲民兮，爲彊秦乎築怨。〈說文曰：劇，甚也。史記曰：蒙恬，齊人也。爲秦將，拜爲內史。秦使蒙恬築長城。劉歆遂初賦曰：劇彊秦之暴虐兮。〉舍高亥之切憂兮，事蠻狄之遼患。不耀德以綏遠[11]，顧厚固而繕藩。〈言不光耀道德，以綏遠方，反爲厚固繕藩而已。廣雅曰：切，近也。史記曰：周穆王將征犬戎，祭公謀父諫曰：不可，昔我先王耀德不觀兵。杜預左氏傳注曰：繕，脩也。〉首身分而不寤兮，猶數功而辭諐。何夫子之妄說兮，孰云地脉而生殘。〈史記曰：趙高者，諸疏遠屬也[12]。爲中車府令，事公子胡亥。始皇崩，高得幸胡亥，欲立爲太子，太子已立，遣使以罪賜蒙恬死。蒙恬喟然太息，我何罪於天，無過而死。良久徐曰：恬罪固當死矣。起臨洮，屬之遼東，城塹萬餘里，此其中不能毋絕地脉哉？乃恬之罪也。吞藥自殺。〉

　　登鄣隧而遙望兮[13]，聊須臾以婆娑。〈蒼頡篇曰：障，小城也。漢書，武帝謂狄山曰：使居一障間。說文曰：隧，塞上亭，守烽火者也，篆文從火，古字通，詞醉切。班固漢書贊曰：不脩障隧。其義並同。隧或爲墜。說文曰：墜[14]，古文地字也。須臾，少時也。楚辭曰：何須臾而忘反。婆娑，容與之貌也。毛詩曰：市也婆娑。〉閔獯鬻之猾夏兮，弔尉卭於朝那。〈史記文紀曰：匈奴謀入邊爲寇，攻朝那塞，殺北地都尉卭。徐廣曰：姓孫。尚書曰：蠻夷猾夏。漢書曰：安定郡有朝那縣。姚察曰：卭姓段。〉從聖文之克讓兮，不勞師而幣加。惠父兄於南越兮，黜帝號於尉他。〈聖文，文帝也[15]。尚書曰：允恭克讓。幣加，加之幣帛也。史記文紀曰：南越王尉他自立爲武帝，上召他兄弟，以德報之，他遂去帝稱臣。又曰：南越王尉他者，真定人，姓趙氏，爲南海尉。然爲尉，故曰尉他。又云：他，秦時爲龍川令，使南越王[16]，值秦亂，遂不歸，自立爲越王。〉降几杖於藩國兮，折吳濞之逆邪。〈史記曰：吳王濞，高帝兄劉仲之子也。高祖立爲吳王。孝文時，稍失藩臣之禮，稱病不朝，天子賜吳王几杖，老不朝，其謀亦益不解也。〉惟太宗之蕩蕩兮，豈曩秦之所圖。〈言文帝知加幣以懷邊，豈如彊秦繕藩而禦遠也。史記，丞相申屠嘉議曰：孝文皇帝廟宜爲帝者太宗之廟。尚書曰：王道蕩蕩。曩，猶向時也。〉

　　隮高平而周覽，望山谷之嵯峨。〈漢書，安定有高平縣。高唐賦曰：周覽九土。〉野蕭條以莽蕩，迥千里而無家。〈楚辭曰：山蕭條而無獸。爾雅曰：迥，遠也。劉歆遂初賦曰：迥百里而無家。〉風猋發以漂遙兮，谷水灌以揚波。〈言水灌注且以揚波也。管子曰：山水之溝，命曰谷水。列女傳津吏女歌曰：水揚波兮杳冥冥。〉飛雲霧之杳杳，涉積雪之皚皚。〈楚辭曰：眴兮杳杳。王逸曰：杳杳，深冥貌也。說文曰：皚皚，霜雪，白之貌也，牛哀切。劉歆遂初賦曰：漂積雪之皚皚，涉凝露之隆霜。〉鴈邕邕以羣翔兮，鵾雞鳴以嚌嚌。毛詩曰：雍雍鳴鴈。楚辭曰：鵾雞嘲𠹗而悲鳴。嚌嚌，衆聲也，音喈。

　　遊子悲其故鄉，心愴悢以傷懷。〈漢書，高祖曰：遊子悲故鄉。廣雅曰：愴愴悢悢，悲也。悢，力上切。毛詩曰：嘯歌傷懷。蒼頡篇曰：懷，抱也。〉撫長劍而慨息，泣漣落而霑衣。〈左氏傳曰：晉子朱怒撫劍從之。說文曰：慨，太息也。周易曰：泣血漣如。古詩曰：淚下霑衣裳。〉攬余涕以於邑兮，哀生民之多故。〈楚辭曰：思美人兮攬涕而竚眙。又曰：氣於邑而不可止。又曰：哀生人之長勤。國語，桓公問於史伯曰：王室多故。〉夫何陰曀之不陽兮，嗟久失其平度。〈陰曀，喻昏亂也。楚辭曰：欲俟時而須臾，日陰曀其將暮。毛萇詩傳曰：陰而風曰曀。於計切。〉諒時運之所爲兮，永伊鬱其誰愬？〈爾雅曰：諒，信也。宋衷春秋緯注曰：五運，五行用事之運也。楚辭曰：獨鬱結其誰語。說文曰：愬，亦訴字。〉

　　亂曰：夫子固窮遊藝文兮，樂以忘憂惟聖賢兮？〈論語，子曰：君子固窮。又曰：遊於藝。又曰：樂以忘憂。〉達人從事有儀則兮，行止屈申與時息兮？〈毛詩曰：我從事獨賢。莊子曰：形體保神，各有儀則。周易曰：時止則止，時行則行，動靜不失，其道光明。家語，孔子曰：君子之行己也，可以屈則屈，可以伸則伸。周易曰：天地盈虛，與時消息是也。〉君子履信無不居兮，雖之蠻貊何憂懼兮？〈周易曰：履信思乎順。論語曰：子張問行，子曰：言忠信，行篤敬，雖蠻貊之邦行矣。〉

文選考異

 注「栒縣有豳鄉詩豳國」　袁本、茶陵本作「有栒縣豳國」五字。案：此尤延之據地理志改補，是也。
 注「又云文公城郇」　袁本、茶陵本無「文」字。案：此亦據志，是也。
 我獨罹此百殃　茶陵本「罹」作「離」，云五臣作「罹」字。袁本云善作「離」。案：此尤本以五臣亂善，非也。五臣以「離」是古「罹」字，故從而改之，其實班自用「離」字矣。
 注「時亦世也」　袁本、茶陵本無「亦」字。
 注「秦昭王時」　袁本「秦」上有「又匈奴列傳曰」六字。茶陵本與尤同。說見下。
 注「而得其地」　袁本作「於是秦有隴西北地上郡築長城以拒胡」十六字。茶陵本與尤同。案：此及上條，皆茶陵、尤所見，非。袁本是也。匈奴列傳可證。
 遂舒節以遠逝兮　茶陵本無「兮」字，云五臣有。袁本有。又下文「過泥陽而太息兮」句，袁、茶陵二本皆無「兮」字，但不著校語。
 注「傷李夫賦曰」　袁本、茶陵本「夫」下有「人」字。案：有者是也。
 注「牛羊下來」　案：「牛羊」當作「羊牛」，此因正文云「牛羊」，因依以改注耳。凡引古但取義同，不嫌語倒。善每知此。各本皆非。
 寤曠怨之傷情兮　袁本、茶陵本「曠怨」作「怨曠」。案：注複舉正文云「思君子爲怨曠」，蓋尤本誤倒。
 不耀德以綏遠　袁本、茶陵本下有「兮」字，亦不著校語。下文「隮高平而周覽」、「遊子悲其故鄉」、「撫長劍而慨息」三句同。
 注「諸疏遠屬也」　案：「諸」下當有「趙」字，蒙恬列傳文也。各本皆脫。陳云別本有「趙」字。
 登鄣隧而遙望兮　袁本、茶陵本「鄣」作「障」。茶陵本有校語云善作「鄣」。案：注中「障」字三見，皆不作「鄣」，疑校語未是。
 注「或爲墜說文曰墜」　袁本、茶陵本二「墜」字皆作「墬」。案：「墬」是也。
 注「聖文文帝也」　袁本、茶陵本無此五字，而所載五臣濟注有之。案：此蓋尤所見有也。
 注「使南越王」　袁本、茶陵本無「王」字。
東征賦
〈大家集曰：子穀爲陳留長，大家隨至官，作東征賦。流別論曰：發洛至陳留，述所經歷也。〉

主条目：東征賦 (班昭)
　　曹大家〈范曄後漢書曰：扶風曹世叔妻者[1]，同郡班彪之女也，名昭，字惠姬[2]。年十四，娉世叔。和帝數召入宮[3]，令皇后、貴人師事焉，號曰大家。兄固修漢書，不終而死，大家續之。時馬融受業於大家。〉

　　惟永初之有七兮，余隨子乎東征。〈惟，是也。東觀漢記曰：和帝年號永初。〉時孟春之吉日兮，撰良辰而將行。〈禮記曰：孟春之月，日在營室。鄭玄禮記注曰：撰，猶擇也。楚辭曰：吉日兮良辰[4]。毛萇詩傳曰：辰，時也。〉乃舉趾而升輿兮，夕予宿乎偃師。〈左氏傳曰：鬭伯比曰：莫敖舉趾高。杜預注曰：趾，足也。漢書，河南郡有偃師縣，在洛陽東三十里。洛陽故事云：帝嚳所都，後爲西亳，即古之易亭。周、秦之世，爲偃師，盤庚所遷處也。〉遂去故而就新兮，志愴悢而懷悲！〈楚辭曰：愴怳懭悢兮，去故而就新。〉

　　明發曙而不寐兮，心遲遲而有違。〈毛詩曰：明發不寐。又曰：行道遲遲，中心有違。〉酌罇酒以弛念兮，喟抑情而自非。〈漢書，東方朔曰：銷憂者莫若酒。廣雅曰：弛，絕也。爾雅曰：念，思也。〉諒不登樔而椓蠡兮，得不陳力而相追。登樔椓蠡，謂上古未有君臣，又無宮室，不知火化之時也。言信不能同於上古登樔而椓蠡，得不陳力就列而相追乎。禮記曰：昔者未有宮室，夏則居橧巢[5]。韓子曰：上古之世，人民少而禽獸衆，人不勝禽獸蟲蛇，聖人作，構木爲巢以羣居，天下號曰有巢氏。民食果蓏蚌蛤，腥臊惡臭，聖人作，鑽燧取火，以化腥臊，天下號曰燧人氏。鄭玄周禮注曰：椓，擊也。淮南子曰：古者人茹草飲水，食蠃蚌之肉。陳思王遷都賦曰：覽乾元之兆域兮，本人物乎上世，紛混沌而未分，與禽獸乎無別。椓蠡䖿而食疏，摭皮毛以自蔽。然陳思之言蓋出於此也。尸子曰：卵生曰琢，胎生曰乳。琢與椓，蠡與蠃，古字通。蠡，力戈切。䖿，力兮切。蚌，蒲講切。論語，子謂冉有曰：周任有言，陳力就列，不能者止。且從衆而就列兮，聽天命之所歸。〈論語曰：吾從衆。就列，已見上注。墨子曰：貧富治亂，固有天命，不可損益也。〉遵通衢之大道兮，求捷徑欲從誰？〈楚辭曰：夫唯捷徑以窘步。王逸曰：徑，邪道也。〉乃遂往而徂逝兮，聊游目而遨魂！〈楚辭曰：忽反顧而游目。韓詩曰：聊樂我魂。薛君曰：魂，神也。〉

　　歷七邑而觀覽兮，遭鞏縣之多艱。〈史記曰：秦莊襄王滅東、西周。徐廣曰：周比亡之時，凡七縣：河南、洛陽、穀城、平陸、偃師、鞏、緱氏。漢書河南郡有鞏縣。楚辭曰：路脩遠以多艱。鞏，居勇切。〉望河洛之交流兮，看成皐之旋門。〈郭璞曰：山海經注曰[6]：洛水東至河南鞏縣入河。廣雅曰：交，合也。漢書河南郡有成皐縣。旋門，已見東京賦。成皐縣，今虎牢是也。〉既免脫於峻嶮兮，歷滎陽而過卷[7]。〈漢書，河南郡有滎陽縣。應劭曰：卷，故虢國，今虢亭是也。卷，丘圓切。〉食原武之息足，宿陽武之桑間。〈漢書河南郡有原武縣、陽武縣。〉涉封丘而踐路兮[8]，慕京師而竊歎！〈漢書，陳留郡有封丘縣。應劭曰：即春秋所謂敗狄於長丘。史記曰：紂醢九侯，西伯聞之竊歎也。〉小人性之懷土兮，自書傳而有焉。〈論語，子曰：君子懷德，小人懷土。孔安國曰：懷，安也。〉

　　遂進道而少前兮，得平丘之北邊。〈家語曰：孔子適齊，驅而少前。漢書陳留郡有平丘縣。〉入匡郭而追遠兮，念夫子之厄勤。彼衰亂之無道兮，乃困畏乎聖人。〈論語，子畏於匡。又曰：慎終追遠。史記曰：孔子將適陳，過匡，匡人聞之，以爲魯之陽虎。虎嘗暴於匡人，匡人遂止孔子。〉悵容與而久駐兮，忘日夕而將昬。〈神女賦曰：時容與以微動。漢書，門卒謂韓延壽曰：明府久駐未出。蒼頡篇曰：駐，主也[9]。〉到長垣之境界，察農野之居民。〈漢書，陳留郡有長垣縣也。〉睹蒲城之丘墟兮，生荆棘之榛榛。〈丘墟，已見上文。漢書，伍被曰：臣見宮中生荆棘[10]。〉惕覺寤而顧問兮，想子路之威神。衛人嘉其勇義兮，訖于今而稱云。〈長門賦曰：惕寤覺而無見。韓詩外傳曰：周公無所顧問。史記徐廣注曰：長垣縣有匡城蒲鄉。史記曰：子路爲蒲邑大夫。論語，子曰：君子有勇而無義爲亂。又曰：民到于今稱之，稱或爲祠。〉蘧氏在城之東南兮，民亦尚其丘墳。〈蘧氏，蘧瑗也。陳留風俗傳曰：長垣縣有蘧鄉，有蘧伯玉冢。廣雅曰：墳，高也。春秋說題辭曰：丘者，墓也。〉唯令德爲不朽兮，身既沒而名存。〈毛詩曰：顯顯令德。左氏傳，穆叔曰：太上有立德，此之謂不朽。論語曰：文王既沒。〉

　　惟經典之所美兮，貴道德與仁賢。〈老子曰：莫不尊道而貴德。尹文子曰[11]：親疏係乎勢利，不係乎不肖與仁賢也。〉吳札稱多君子兮，其言信而有徵。〈左氏傳曰：吳季札適衛，說蘧瑗、史狗、史鰌、公子荆、公叔發，謂公子朝曰：衛多君子，未有患也。又叔向曰：君子之言信而有徵。〉後衰微而遭患兮，遂陵遲而不興。〈史記衛世家曰：成侯貶號曰侯[12]。平侯子嗣君更貶號曰君[13]。朝魏[14]，魏殺懷君。至君角，秦二世廢爲庶人，衛絕祀。孫卿子曰：百仞之山，而豎子憑而游焉，陵遲故也。今夫世之陵遲亦久矣，而能使勿踰乎？漢書，劉向上書曰：周室多禍，遂陵夷不能復興。王肅家語注曰：陵遲，猶陂陀也。〉知性命之在天，由力行而近仁。〈論語，子夏曰：死生有命，富貴在天。家語，孔子曰：形於一謂之性。王肅曰：人各受陰陽剛柔之性，故曰形於一也。命已見上文。禮記，子曰：好學近乎知，力行近乎仁。〉勉仰高而蹈景兮，盡忠恕而與人。〈毛詩曰：高山仰止，景行行止。論語，子貢問曰：有一言而終身行之者乎？子曰：其恕乎？己所不欲，勿施於人。老子曰：天道無親，常與善人。〉好正直而不回兮，精誠通於明神。〈毛詩曰：靖恭爾位，好是正直，神之聽之，介爾景福。又曰：求福不回。鄭玄曰：不違先祖之道也。文子曰：精誠通於形[15]，動氣於天。〉庶靈祇之鑒照兮，祐貞良而輔信。〈楚辭曰：招貞良與明智。〉

　　亂曰：君子之思，必成文兮。盍各言志，慕古人兮。〈楊子法言曰：君子言則成文，動則成德。論語曰：顏淵、季路侍，子曰：盍各言爾志。〉先君行止，則有作兮。雖其不敏，敢不法兮。〈先君，謂彪也。有作，謂北征賦也。論語，顏淵曰：回雖不敏，請事斯語矣。〉貴賤貧富，不可求兮。正身履道，以俟時兮。〈論語，子曰：富而可求，雖執鞭之士，吾亦爲之；如不可求，從吾所好。周易曰：履道坦坦。孫卿子曰：君子博學深謀，脩身端行，以俟其時。〉脩短之運，愚智同兮。靖恭委命，唯吉凶兮。〈靖恭，已見上注。鶡冠子曰：縱軀委命。〉敬慎無怠，思嗛約兮。清靜少欲，師公綽兮。〈毛詩曰：敬慎威儀。尚書曰：無怠無荒。周易曰：人道惡盈而好謙。嗛與謙音義同，苦兼切。封禪書曰：上猶嗛讓而未俞也。老子曰：清淨爲天下正。論語曰：子路問成人子曰：若公綽之不欲。馬融曰：孟公綽也。〉

文選考異

 注「曹世叔妻者」　袁本無「者」字。茶陵本脫此注。
 注「名昭字惠姬」　袁本「惠」下有「班一名」三字。茶陵本脫此注。
 注「和帝數召入宮」　袁本無「和」字。茶陵本脫此注。
 注「吉日兮良辰」　案：「良辰」當作「辰良」，此亦引古不嫌語倒。各本皆非。
 注「禮記曰」下至「夏則居橧巢」　袁本、茶陵本無此十四字。
 注「郭璞曰山海經注曰」　陳云上「曰」字衍。各本皆譌。
 歷滎陽而過卷　袁本、茶陵本「卷」上有「武」字。案：二本非也。善引應劭曰「卷，故虢國」，不云「武卷」，唯五臣向注乃云「滎陽、武卷皆縣名」。今考漢書地理志，河南郡有卷，無武卷，五臣讀誤本而望文爲解耳。袁、茶陵不著善無「武」字校語，失之。唯尤本爲未誤。
 涉封丘而踐路兮　茶陵本云五臣有「兮」。袁本有。
 注「駐主也」　陳云「主」疑「止」。各本皆譌。
 注「丘墟」下至「臣見宮中生荆棘」　袁本、茶陵本無此十八字。
 注「尹文子曰」　袁本、茶陵本無「尹」字。
 注「成侯貶號曰侯」　袁本、茶陵本無下「侯」字。案：尤依世家校添。
 注「平侯子嗣君更貶號曰君」　袁本、茶陵本無「子嗣君」三字。案：尤依世家校添。
 注「朝魏」　案：「朝」上依世家當有「子懷君」三字。各本皆脫，尤亦失校添也。
 注「精誠通於形」　袁本、茶陵本無「通」字。
 