# 文選卷第六十

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

行狀

## 齊竟陵文宣王行狀

> 任彥昇

祖太祖高皇帝　父世祖武皇帝~~　任彥昇~~[^60.1.1]

南徐州南蘭陵郡蘭陵縣中都鄉[^60.1.2]中都里蕭公年三十五行狀。

公道亞生知，照鄰幾庶。<sub>論語：孔子曰「生而知之者上也，學而知之者次也。」傅季友脩張良廟教曰：道亞黃中，照鄰殆庶。</sub>

孝始人倫，忠為令德，<sub>毛詩曰：成孝敬，厚人倫。左氏傳：君子曰：忠為令德。</sub>

公實體之，非毀譽所至。<sub>論語：子曰「吾之於人，誰毀誰譽？如有所譽。」高誘呂氏春秋注曰：體，行也。莊子曰：舉世譽之而不加勸，舉世非之而不加沮。</sub>

天才博贍，學綜該明。<sub>郭子曰：孫子荊上品狀王武子曰「天才英博，亮拔不群。」潘岳任府君畫讚曰：學綜群籍，智周萬物。</sub>

至若曲臺之禮，九師之易。<sub>七略曰：宣皇帝時行射禮，博士后倉為之辭，至今記之，曰曲臺記。又曰：易傳淮南九師道訓者，淮南王安所造也。漢書音義曰：淮南王安聘明易者九人，號九師說。</sub>

樂分龍趙，詩析齊韓。<sub>漢書曰：雅琴趙氏七篇。名定，渤海人，宣帝時丞相魏相所表。又曰：雅琴龍氏九十九篇。名德，梁人也。又曰：詩，魯齊韓三家。*應劭~~漢書注~~曰[^60.1.3]：申公作魯詩，韓嬰作韓詩。~~后倉~~臣瓚曰：~~韓~~轅固作齊詩也[^60.1.4]。*</sub>

陳農所未究，河間所未輯。<sub>漢書曰：成帝時，以書頗散亡，使謁者陳農求遺書於天下。又曰：河間獻王德從民得善書，必為好寫與之，留其真，加金帛賜以招之。由是或有先祖舊書，多奉以奏獻王者，故得書多與漢朝等。</sub>

有一於此，罔不兼綜者與！<sub>謝承後漢書曰：劉靚方筴所載，靡不必綜。</sub>

昔沛獻訪對於雲臺，東平齊聲於楊史，<sub>東觀漢記曰：沛獻王輔。永平五年秋，京師少雨。上御雲臺，召尚席取卦具自卦，以周易卦林占之，其繇曰「蟻封穴戶，大雨將集。」明日大雨，上即以詔書問輔曰「道豈有是邪？」輔上書曰「案易卦，震之蹇，蟻封穴戶，大雨將集。蹇，艮下坎上，艮為山，坎為水，出雲為雨，蟻穴居而知雨，將雲雨，蟻封穴者，故以蟻為興文。」詔報曰「善哉，王次序之！」又曰：上以所自作光武皇帝本紀示東平憲王蒼，蒼因上世祖受命中興頌，上甚善之，以問校書郎「此與誰等？」皆言「類相如楊雄，前代史岑~~比~~之比[^60.1.5]。」</sub>

淮南取貴於食時，陳思見稱於七步，方斯蔑如也。<sub>漢書：淮南王安，上使為離騷傳，旦受詔，日食時上。世說曰：魏文帝令陳思王七步成詩，詩曰「萁在灶下然，豆在釜中泣。本是同根生，相煎何太急！」</sub>

初，沈攸之跋扈上流，稱亂陜服。<sub>沈約宋書曰：沈攸之，字仲達，為荊州刺史。順帝即位，攸之帥武義至夏口反。毛詩傳曰：~~~無~~~畔~~換~~援[^60.1.6]猶跋扈也。西京賦曰：睢盱跋扈。尙書曰：非台小子，敢行稱亂。臧榮緒晉書曰：武陵王令曰：荊州勢據上流，將軍休之，委以分陜之重。</sub>

宋鎮西晉熙王、南中郎邵陵王，並鎮盆口。<sub>沈約宋書曰：明帝第六子燮，字仲綏，封晉熙王，進號鎮西。沈攸之舉兵，鎮尋陽之盆城。又曰：邵陵殤王友，字仲賢，明帝第七子也。年五歲出為南中郎將，江州刺史，邵陵王。</sub>

世祖毗贊兩藩，而任摠西伐。<sub>沈約宋書曰：齊王太子奉晉熙王燮鎮尋陽之盆城。</sub>

公時從在軍，鎮西府版寧朔將軍軍主，南中郎版補行參軍署法曹。<sub>沈約宋書曰：除拜則為參軍事，府版則為行參軍。</sub>

于時景燭雲火，風馳羽檄；<sub>言雲火之多，如景之照；羽檄之疾，若風之馳。太公六韜曰：雲火萬炬以防夜。四子講德論曰：風馳雨集。漢書：高祖曰「以羽檄徵天下兵。」</sub>

謀出股肱，任切書記。<sub>魏文帝與吳質書曰：元瑜書記翩翩。</sub>

遷左軍邵陵王主簿記室參軍。既允焚林之求，實兼儀形之寄。刀筆不足宣功，風體所以弘益。<sub>文士傳曰：太祖雅聞阮瑀名，辟之不應。連見逼促，乃逃入山中。太祖使人焚山，得瑀，送至，召入。太祖時在長安，大延賓客，怒不與語，使就伎人列。瑀善解音，能鼓琴，遂撫紘而歌，因造歌曲曰「奕奕天門開，大魏應期運。青蓋巡九州，在西東人怨。士為知己死，女為悅己玩。恩義苟潛暢，他人焉能亂！」為曲既捷，音聲殊妙，當時冠坐。太祖大悅，署為記室。何法盛晉中興書曰：王~~永~~承，字安期[^60.1.7]，司空東海王越以為記室參軍，雅相敬重，敕子毗曰「夫學之所益者淺，體之所安者深。閑習禮度，不如式瞻儀形；諷味遺言，不如親承音旨。王參軍人倫之表，汝其師之。」史記：張釋之曰「秦任刀筆之吏。」</sub>

除邵陵王友，又為安南邵陵王長史。東夏形勝，關河重複，<sub>~~東夏，會稽也。~~[^60.1.8]尙書：王曰「爰建爾于上公，尹茲東夏。」漢書：田肯曰「秦形勝之國也。」韓康伯王述碑曰：述遷會稽太守。此蓋關河之重複，泱泱大邦。</sub>

選眾而舉，敦悅斯在。<sub>論語：子夏曰「舜有天下，選於眾，舉皋陶，不仁者遠矣。」左氏傳曰：晉蒐於被廬，謀元帥，趙衰曰「郤縠可，臣亟聞其言矣，說禮樂而敦詩書，君其試之。」</sub>

除使持節、都督會稽東陽臨海永嘉新安五郡諸軍事、輔國將軍、會稽太守。

太祖受命，廣樹藩屏。<sub>左氏傳：富辰曰「昔周公故封建親戚，以藩屏周室。」</sub>

公以高昭武穆，惟戚惟賢；<sub>漢書：韋玄成曰「父為昭，子為穆，孫復為昭也[^60.1.9]。」音韶。漢書：文帝詔曰「右賢左戚。」</sub>

封聞喜縣開國公，食邑千戶。又奏課連最，進號冠軍將軍。<sub>漢書曰：兒寬為司農都尉，大司農奏課~~最~~連最[^60.1.10]。*韋昭曰：最連，得第一也。*</sub>

越人之巫，睹正風而化俗；<sub>范曄後漢書曰：第五倫，字伯魚，京兆人也，拜會稽太守。會稽俗多滛祀，好卜筮，民常以牛祭神，百姓財產以之困匱。倫到官，移書屬縣，曉告百姓。其筮祝有依託鬼神詐怖愚民，皆案論之。有妄屠，吏輒行罰。於後遂斷絕，百姓以安。</sub>

篁竹之酋，感義讓而失險。<sub>漢書：淮南王上書曰「臣聞越處谿谷之間，篁竹之中。」范曄光武紀贊曰：金湯失險。</sub>

邪叟忘其西昃，龍丘狹其東皋。<sub>~~范曄~~華嶠後漢書曰：劉寵[^60.1.11]拜會稽太守，徵為將作大匠。山陰有五六老叟，自若邪山谷出送寵，曰「聞當見棄，故自扶奉送。」潘安仁楊經誄云：日昃景西，望子朝陰。范曄後漢書曰：任延，字長孫，南陽人，拜會稽都尉，年十九。吳有龍丘萇者，隱居，志不降辱，四輔三公，連辟不到。掾史白請召之，延曰「龍丘先生躬德履義，有原憲伯夷之節，都尉洒掃其門，猶懼辱焉，召之不可。」使功曹奉謁，修書記，致醫藥，吏使相望於道。積一歲，萇乃乘輦詣府門，願得先死備錄。延辭讓再三，遂署議曹祭酒。阮籍奏記曰：將耕東皋之陽，輸黍稷之稅。</sub>

會武穆皇后崩，公星言奔波，泣血千里，<sub>蕭子顯齊書曰：武穆裴皇后，諱惠昭，河東人，父璣之。后生子良。禮記曰：惟父母之喪，見星而行，夜見星而舍。毛詩曰：星言夙駕。仲長子昌言曰：救患赴急，跋涉奔波者，憂樂之盡也。禮記曰：高子皋執親之喪，泣血三年，未嘗見齒，君子以為難。</sub>

水漿不入於口者，至自禹穴。<sub>禮記：曾子謂子思~~伋~~曰[^60.1.12]「伋，吾執親之喪，水漿不入於口七日。」漢書曰：司馬遷南遊江淮，上會稽，探禹穴。</sub>

逮衣裳外除，心哀內疚，<sub>禮記曰：親喪外除。*鄭玄曰：日月已竟，哀不忘也。*嵇康幽憤詩曰：心焉內疚。爾雅曰：疚，疾也。</sub>

禮屈於厭降，事迫於權奪，<sub>禮記曰：有從有服而無服，公子於其妻之父母。*鄭玄曰：凡公子厭於君，降其私親，女君之子不降也。*晉起居注：宋公表曰「情由權奪也。」</sub>

而茹~~戚~~慼肌膚[^60.1.13]，沈痛~~瘡~~創鉅[^60.1.14]。<sub>廣雅曰：茹，食也。禮記曰：創鉅者其日久，痛甚者其愈遲。三年者，稱情而立文，所以為至痛極。</sub>

故知鍾鼓非樂云之本，縗麤非隆殺之要。<sub>論語：子曰「樂云樂云，鍾鼓云乎哉！」*馬融曰：樂之所貴者，移風易俗也，非謂鍾鼓而已。*左氏傳曰：齊晏桓子卒，晏嬰麤衰斬，寢苫枕草。孫卿子曰：喪三年，何也？曰「加隆焉。故三年以為隆，緦小功以為殺。」鄭玄禮記注曰：有隆有殺，進退如禮。莊子曰：本在於上，末在於下；要在於主，詳在於臣。鍾鼓之音，羽旄之容，樂之末；哭泣㵆絰，隆殺之服，哀之末。</sub>

改授征虜將軍、丹陽尹。良家入徙，戚里內屬。<sub>三輔黃圖曰：宣帝為杜陵，徙良家五千戶居於陵。漢書~~曰~~萬石君傳曰[^60.1.15]「徙其家長安中戚里，以姊為美人故也。」</sub>

政非一軌，俗備五方。<sub>漢書曰：秦地五方雜錯。</sub>

公內樹寬明，外施簡惠，<sub>~~范曄後漢書~~[^60.1.16]馮衍說鮑永曰「~~幸逢寬明之日，將值危言之時~~幸蒙危言之世，遭寬明之時[^60.1.17]。」臧榮緒晉書：吳隱之為晉陵太守，布政簡惠。</sub>

神皋載穆，轂下以清。<sub>西京賦曰：寔惟地之奧區神皋。漢書：谷永上疏曰「薛宣為御史中丞，執憲轂下。」胡廣漢官解故注曰：轂下，喻在輦轂之下，京城之中也。范曄後漢書曰：楊璉為零陵太守，郡境以清。</sub>

武皇帝嗣位[^60.1.18]，進封竟陵郡王，食邑加千戶[^60.1.19]。復授使持節、都督南徐兗二州諸軍事、鎮北將軍、南徐州刺史。遷使持節侍中、都督南兗徐北兗青冀五州諸軍事、征北將軍、南兗州刺史。兗徐接壤，素漸河潤，<sub>漢書：武帝詔曰「淮南、衡山，兩國接壤。」東觀漢記曰：拜郭伋潁川太守，召見辭謁。帝勞之曰「賢能太守，去帝城不遠，河潤九里，冀京師并蒙福也。」</sub>

未及下車，仁聲先洽。<sub>漢書曰：班伯為定襄太守，其下車作威，吏民竦息。</sub>

玉關靖柝，北門寢扃。漢書曰：龍勒有玉門關。<sub>周禮曰：凡軍事聚柝。*鄭玄曰：擊柝，兩木相敲，行夜時也。*柝與![&#x237C4;](images/237C4.svg)同。史記曰：齊威王曰「吾吏有黔夫者，使守徐州，則燕人祭北門。」*裴駰曰：齊之北門。*說文曰：扃，外關門之關。</sub>

朝旨以董司岳牧，敷興邦教，<sub>晉起居注：宋公表曰「董司乖方，過寔引罰。」孔安國尙書傳曰：董，督也。潘岳關中詩曰：岳牧慮殊。禮記：司徒明七教以興民德。尙書曰：司徒掌邦教。</sub>

方任雖重，比此為輕。<sub>山濤啟事曰：方任雖重，比此為輕。</sub>

徵護軍將軍、兼司徒，侍中如故。又授車騎將軍、兼司徒，侍中如故。即授司徒，侍中又如故。上穆三能，下敷五典。<sub>漢書曰：三能色齊君臣和。*蘇林曰：能音台。*尙書：帝曰「契，汝作司徒，敬敷五教，在寬。」又曰：五典克從。*孔安國曰：五典，五常之教。*</sub>

闢玄闈以闡化，寢鳴鍾以體國。<sub>玄，謂道也。太玄經曰：玄門混沌難知。孫放數詩曰：一往縱神懷，矯迹步玄闈。范曄後漢書曰：桓榮為五更。贊曰：待問應若鳴鍾。</sub>

翼亮孝治，緝熙中教。<sub>孝經曰：昔者明王之以孝治天下也，不敢遺小國之臣，司徒故曰中教。</sub>

奪金恥訟，蹊田自嘿。<sub>呂氏春秋曰：齊人有欲得金者，清旦，衣冠之鬻金者之所，見人操金，攫而奪之。吏捕而束縛之，問曰「人皆在焉，子攫人之金何故？」對吏曰「殊不見人，徒見金耳。」左氏傳：申叔時謂楚子曰「牽牛以蹊人之田，而奪之牛。牽牛以蹊者，信有罪矣；而奪之牛，罰以重矣。」</sub>

不雕其朴，用晦其明。<sub>呂氏春秋曰：賢不肖各反其質，行其情，不雕其素。*高誘曰：素，樸也。*周易曰：明入地中，明夷。君子以蒞眾，用晦而明。*王弼曰：藏明於內，乃得明。*</sub>

聲化之有倫，繄公是賴。<sub>潘元茂九錫文曰：故周室之不壞，繄二國是賴。</sub>

庠序肇興，儀~~形~~刑國胄[^60.1.20]；師氏之選，允~~師~~歸人範[^60.1.21]。<sub>禮記曰：有虞氏養國老於上庠，夏后氏養國老於東序。*鄭玄曰：皆學名也。*毛詩曰：儀刑文王。袁山松後漢書曰：李膺風格儀刑，皆可師範。尙書曰：夔，命汝典樂，教胄子。周禮曰：師氏，中大夫[^60.1.22]，以三德教國子。法言曰：務學不如務求師。師者，人之模範也。</sub>

以本官領國子祭酒，固辭不拜。八座初啟，以公補尙書令。<sub>陳壽魏志評曰：八座尙書，即古六卿之任也。晉百官名曰：尙書令、尙書僕射、六尙書，古為八座尙書。</sub>

式是敷奏，百揆時序。<sub>尙書曰：敷奏以言。又曰：納于百揆，百揆時敘。王隱晉書：詔曰「今之尙書令，皆古之百揆之任也。」</sub>

夫國家之道，互為公私；君親之義，遞為隱犯。<sub>禮記曰：事親有隱而無犯，事君有犯而無隱，有諫諍之義[^60.1.23]。</sub>

公二極一致，愛敬同歸，<sub>國語：欒共子曰「臣聞之，人生於三，事之如一。父~~母~~生之[^60.1.24]，師教之，君食之。非父不生，非食不長，非教不智，生之族也。故一事之。唯其所在，則致死矣。」孝經曰：資於事父以事母而愛同，資於事父以事君而敬同。</sub>

亮誠盡規，謀猷弘遠矣。<sub>國語：召康公曰「天子聽政，近臣盡規。」晉中興書：冊陶偘曰「公經德秉哲，謀猷弘遠。」</sub>

又授使持節、都督楊州諸軍事、楊州刺史，本官悉如故。舊惟淮海，今則神牧，<sub>尙書曰：淮海惟楊州。地理書曰：崑崙東南，地萬五千里，名曰神州。</sub>

編戶殷阜，萌俗繁滋[^60.1.26]，<sub>漢書：呂后曰「諸將故與帝為編戶。」</sub>

不言之化，若門到戶說矣。<sub>周易曰：不言而信，存乎德行。孝經曰：君子之教以孝，非家至而日見之。*鄭玄曰：非門到戶至而日見也。*楚辭曰：眾不可戶說兮，孰云察余之中情？</sub>

頃之，解尙書令，改授中書監，餘悉如故。獻納樞機，絲綸允緝。<sub>兩都賦序曰：日月獻納。周易曰：言行君子之樞機。禮記曰：王言如絲，其出如綸。</sub>

武皇晏駕，寄深負圖。<sub>應劭風俗通曰：宮車晏駕。謹按史記曰：王稽謂范雎曰「夫事有不可知者，有不可奈何者。一日宮車晏駕，是事不可知也；君雖恨於臣，是無可奈何。」謂秦昭王以天下終也。昔周康王一日晏起，侍人以為深刺。天子當夜寢早作，身省萬機，如今崩殞，則為晏駕矣。家語：孔子觀於明堂，睹四門之墉，有周公相成王，抱之負斧扆南面以朝諸侯之圖焉。</sub>

公仰惟國典，俛遵遺託，府擗天倫，踴絕于地。居處之節，復如居武穆之憂。<sub>穀梁傳曰：兄弟，天倫也。*何休曰：兄先弟後，天之倫次也。*禮記曰：婦人擊心爵踴。*鄭玄曰：爵踴，足不絕地也。*</sub>

聖主嗣興，地居旦奭。<sub>蕭子顯齊書曰：鬱林王昭業，文惠太子長子。世祖崩，太孫即位。</sub>

有詔策授太傅，領司徒，餘悉如故。坐而論道，動以觀德；<sub>周禮曰：坐而論道，謂之三公。禮記曰：樂行而民向方，可以觀德矣。</sub>

地尊禮絕，親賢莫貳。<sub>晉中興書：恭帝詔曰「大司馬地隆任重，親賢莫貳。」班固諸侯王表序曰：親親賢賢，褒功表德。</sub>

又詔加公入朝不趨，讚拜不名，劍履上殿。蕭傅之賢，曹馬之親，兼之者公也。<sub>漢書曰：上賜蕭何帶劍履上殿，入朝不趨。又曰：上欲自行擊陳狶，周綜泣曰「始秦攻破天下，未曾自行；今上常自行，是無人可使者乎！」上以為愛我，賜入殿門不趨。而綜與傅寬同傳，寬無不趨之言，疑任公誤也。魏志曰：曹真，字子丹，太祖族子也。明帝即位，遷大司馬，賜劍履上殿，入朝不趨。晉公卿禮秩曰：汝南王亮、秦王柬、吳王晏、梁王彤皆劍履上殿、入朝不趨。</sub>

復以申威重道，增崇德統，進督南徐州諸軍事，餘悉如故。並奏疏累上，身歿讓存。<sub>王隱晉書曰：武帝贈羊祜詔曰：身歿讓存，遺操益厲。</sub>

天不憖遺，梁岳頹峻，<sub>左氏傳曰：孔丘卒，公誄之「昊天不弔，不憖遺一老。」禮記曰：孔子蚤作，負手曳杖，逍遙於門，歌曰「太山其頹乎！梁木其壞乎！」</sub>

某年某月日薨，春秋三十有五。詔給溫明秘器，斂以袞章，備九命之禮，遣大鴻臚監護喪事，朝夕奠祭，太官供給，禮也。<sub>漢書曰：大將軍霍光薨，賜東園溫明秘器。*服虔曰：東園處，此器象如桶，開一端，漆畫，懸鏡其中，置尸上，歛并蓋之。*周禮曰：三公自袞冕而下。又曰：上公九命。</sub>

故以慟極津門，感充長樂，<sub>東觀漢記曰：東海王彊薨，上發魯相所上檄，下床伏地，舉聲盡哀，至長樂宮白太后。因出幸津門亭發喪。</sub>

豈徒舂人不相，傾㙻罷肆而已哉！<sub>史記曰：趙良謂商鞅曰「五羖大夫死，秦國男女莫不流涕，童子不歌謠，舂者不相杵。」劉縚聖賢本紀曰：子產治鄭二十年，卒，國人哭于巷，商賈哭于市，農夫號于野[^60.1.27]。</sub>

乃下詔曰「褒崇庸德，前王之令典，追遠尊戚，沿情之所隆。<sub>禮記曰：禮樂之情同，故明王相沿也。*鄭玄注曰：沿猶因述也。*</sub>

故使持節都督~~楊~~揚州諸軍事[^60.1.25]、中書監、太傅、領司徒、~~楊~~揚州刺史、竟陵王、新除進督南徐州，體睿履正，神監淵邈。道冠民宗，具瞻惟允。<sub>毛詩曰：民具爾瞻。</sub>

肇自弱齡，孝友光備。<sub>毛詩曰：張仲孝友。</sub>

爰及贊契，協升景業。燮和台曜，五教克宣。<sub>台曜及五教，並已見上文。</sub>

敷奏朝端，百揆惟穆。<sub>尙書曰：敷奏以言。晉中興書：謝石上疏曰「尸素朝端，忽焉五載。」尙書曰：百揆時敘。</sub>

寄重先顧，任均負圖。<sub>先顧，則顧命也。尙書曰：成王將崩，命召公畢公相康王，作顧命。負圖，已見上文。</sub>

諒以齊徽二南，同規往哲。<sub>毛詩序曰：關雎麟趾之化，王者之風也，故繫之周公。鵲巢騶虞之德，諸侯之風也，故繫之召公。周南召南，正始之道，王化之基。</sub>

方憑保祐，永翼雍熙。<sub>東京賦曰：上下共其雍熙。</sub>

天不憖遺，奄見薨落。<sub>憖遺，已見上文。方言曰：奄，遽也。尙書曰：帝乃殂落。</sub>

哀慕抽割，震動于厥心。今先遠戒期，龜謀襲吉。<sub>禮記曰︰喪事先遠日。尙書曰：謀及卜筮。*孔安國曰：龜曰卜。*又曰：乃卜三龜，一習吉。襲與習通。</sub>

茂崇嘉制，式弘風猷。可追崇假黃鉞、<sub>尙書曰：王左杖黃鉞。*孔安國曰：鉞，以黃金飾斧。*</sub>

侍中、都督中外諸軍事、太宰、領大將軍、~~楊~~揚州牧，綠綟`麗`綬，具九錫服命之禮。<sub>魏晉官品曰：相國丞相，綠綟綬。九錫，已見潘勗九錫文。</sub>

使持節、中書監、王如故。給九~~旒~~游鑾輅[^60.1.28]，<sub>甘泉鹵簿曰：游車九乘。禮記曰：乘鑾輅，駕蒼龍[^60.1.29]；輅音路。</sub>

黃屋左纛~~`導`~~[^60.1.30]，轀輬車，<sub>漢書曰：紀信乘王車，黃屋左纛。*李斐曰：黃屋；天子車，以黃繒為蓋裏。纛，毛羽幢，在乘輿衡左方上注之；*纛音導。漢書曰：載霍光尸以轀輬車。*文穎曰：如今喪~~轜~~輀車[^60.1.31]。*</sub>

前後部羽葆鼓吹，挽歌二部，虎賁班劍百人，<sub>漢書：韓延壽~~給~~植羽葆[^60.1.32]，鼓車歌車。*張晏曰：羽葆，幢也。服虔曰：如今鼓吹歌車也。*晉公卿禮秩曰：諸公及開府位從公者，給虎賁二十人，持班劍焉。</sub>

葬禮一依晉安平獻王孚故事。」<sub>王隱晉書曰：孚字叔達，宣帝次弟也，封安平王，薨謚曰獻。詔喪事一依漢東平獻王蒼故事。</sub>

公道識虛遠，表裏融通，淵然萬頃，直上千仞。<sub>范曄後漢書：郭林宗曰「黃叔度汪汪如萬頃之陂。」魯連子曰：東山有松，千仞無枝，非為正直，無枉自然。</sub>

僕妾不睹其喜慍，近侍莫見其傾弛。<sub>晉中興書曰：衛玠終身不見其慍喜。王隱晉書曰：王邵為丹陽尹，善禮儀操，人近習，未嘗見其墯替。</sub>

他人之善，若己有之。<sub>尙書：穆公曰「人之有伎，若己有之。」</sub>

民之不臧，公實貽恥。<sub>尸子曰：見人有過則如己有過，虞氏之盛德也。</sub>

誘接恂恂，降以顏色，<sub>論語曰：孔子於鄉黨，恂恂如也，似不能言者。*王肅曰：恂恂，溫恭之貌。*</sub>

方於事上，好下規己，<sub>魏志：劉寔曰「王肅方於事上，而好下~~接~~佞己[^60.1.33]，此一反也。」</sub>

而廉於殖財，施人不倦。<sub>左傳：叔方曰「齊桓施舍不倦，求善不厭。」</sub>

帝子儲季，令行禁止，<sub>文子曰：夫抱順效誠者，令行禁止。</sub>

國網天憲，寘諸掌握。<sub>范曄後漢書：劉陶曰「今權宦手握王爵，口含天憲。」淮南子曰：執節於掌握之間。~~寘，致也。~~[^60.1.34]</sub>

未嘗鞠人於輕刑，錮人於重議。<sub>東觀漢記曰：袁安為尹十餘年，政令公平，未嘗以贓罪鞠人。常歎曰「凡士之學，高欲望宰相，下及牧守。錮人於聖代，尹不忍為也。」</sub>

人有不及，內恕諸己。非意相干，每為理屈。<sub>晉中興書曰：衛玠常以人有不及，可以情恕。非意相干，可以理遣。</sub>

任天下之重，體生民之俊。<sub>孟子曰：伊尹其自任以天下之重也如此。東觀漢記：郅~~鄆~~惲曰[^60.1.35]「天生俊士，以為民也。」</sub>

華袞與縕![&#x26177;](images/26177.svg)`張呂`同歸，山藻與蓬茨俱逸。<sub>潘岳密陵侯鄭公碑曰：公雖違華袞，猶朱其紱。韓詩子路曰：曾子褐衣，縕![&#x26177;](images/26177.svg)夫嘗完。論語曰：臧文仲山節藻梲。*包咸曰：節者，栭刻鏤為山。梲者，梁上楹。畫以藻文。*聖主得賢臣頌曰：長於蓬茨之下。</sub>

良田廣宅，符仲長之言；<sub>范曄後漢書曰：仲長統，字公理，山陽人也。少好學，博涉書記。每州郡召命，輒稱疾不就。欲卜居清曠，以樂其志。嘗論之曰「使居有良田廣宅，背山臨流，溝池環匝，竹木周布，足以息四體之役。」</sub>

邙山洛水，協應叟之志。<sub>應璩與程文信書曰：故求遠田，在關之西。南臨洛水，北據邙山。託崇岫以為宅，因茂林以為蔭。</sub>

丘園東國，錙銖軒冕。<sub>以東國若丘園，輕軒冕猶錙銖者。鄭玄禮記注曰[^60.1.36]：言君分國以祿之，視之輕如錙銖矣。</sub>

乃依林構宇，傍巖拓架。清猿與壺人爭旦，緹幕與素瀨交輝。<sub>劉公幹贈五官中郎將詩曰：明月照緹幕。楚辭曰：戲疾瀨之素水。</sub>

置之虛室，人野何辨。<sub>莊子曰：虛室生白。孟子曰：舜之居深山之中，所以異於深山之野人者幾希！*劉熙曰：當此之時，舜與野人相去豈遠哉！*殷仲文入剡詩曰：~~野~~人野雖云~~隱~~隔[^60.1.37]，超悟必有比。</sub>

高人何點，躡屩於鍾阿；徵士劉虯，獻書於衛岳。贈以古人之服，弘以度外之禮，<sub>蕭子顯齊書曰：何點，字子皙，廬江人也。隱居東離門卞~~忠貞~~望之墓側[^60.1.38]。豫章王命駕造門，點後門逃去。竟陵王子良聞之曰「豫章王命尚不屈，非吾所議。」遺點嵇叔夜酒杯、徐景山酒鎗以通意。虞孝敬高士傳曰：何點常躡草屩，時乘柴車。蕭子顯齊書又曰：劉虯，字靈豫，南陽人也。豫章王為荊州牧，辟虯為別駕，遺書禮請，虯脩牋答不應命。子良致書通意，虯答書。後以江陵西沙洲去人遠[^60.1.39]，乃徙居之。魏志曰：太祖賜毛玠素屏風、素憑几，曰「君有古人之風，故賜以古人之服。」干寶晉紀：何曾謂太祖曰「阮籍如此，何以訓世？」太祖曰「度外人也，宜共容之。」</sub>

屈以好~~事~~士之風[^60.1.40]，申其趨王之意。<sub>戰國策曰：先生王~~叔~~升[^60.1.41]造門，欲見於齊宣王，宣王使謁者~~迎~~延入[^60.1.42]。王~~叔~~升曰「~~叔~~升趨見王為好勢，王趨見~~叔~~升為好士，於王何如？」使者復還報，宣王曰「先生徐入，寡人請從。」宣王因趨而迎之於門。</sub>

乃知大春屈己於五王[^60.1.43]，君大降節於憲后，致之有由也。<sub>范曄後漢書：井丹，字大春，扶風人。建武末，沛王輔等五王居北宮，皆好賓客，更遣請丹，不能致。信陽侯陰就，光烈皇后弟也，以外戚貴盛，乃詭五王，求錢千萬，約能致丹，別使人要劫之。丹不得已，既至，就故為設麥飯蔥菜之食，丹推去之，曰「以君侯能供甘旨，故來相過，何其薄乎！」更致盛饌，乃食。東觀漢記曰：荀恁，字君大，鴈門人也。永平中，驃騎將軍東平憲王蒼辟恁署祭酒，敬禮焉。後朝會，上戲之曰「先帝徵君不至，驃騎辟而來，何也？」對曰「先帝秉德惠下，臣故不來；驃騎將軍執法檢下，臣故不敢不來。」</sub>

其卉木之奇，泉石之美，公所製山居四時序，言之已詳。

文皇帝養德東朝，同符作者。<sub>蕭子顯齊書曰：文惠太子長懋[^60.1.44]，字雲喬，世祖長子。昭業即皇帝位，追尊為文皇帝。山濤啟事曰：保傅不可不高天下之選。羊祜秉德義，克己復禮，東宮少事，養德而已。論衡曰：治國之道，一曰養德。養德者，養名高尚之人，亦能敬賢。禮記曰：作者之謂聖，述者之謂明。明聖者，述作之謂也。</sub>

爰造九言，實該百行。<sub>竟陵王集有皇太子九言：言德、言賢、言親、言生、言靜、言昭、言真、言節、言義。孔~~藏~~臧與從弟書曰[^60.1.45]：學者，所以飾百行也。</sub>

導衿褵於未萌，申炯戒於茲日。<sub>衿褵，~~於~~施衿結褵也[^60.1.46]。儀禮曰：女嫁，母施衿結帨，曰「勉之敬之。」毛詩曰：親結其~~縭~~離[^60.1.47]，九十其儀。*毛萇曰：離，婦人之幃也。*幽通賦曰：既訊爾以吉象，又申之以炯戒。</sub>

非直旦暮千載，故乃萬世一時也。<sub>莊子曰：萬世之後而一遇大聖，知其解者，是旦暮遇之也。</sub>

命公注解，<sub>竟陵王集有皇太子九言注解。</sub>

衛將軍王儉綴而序之。<sub>竟陵王集云：衛將軍王儉為九言序贊。</sub>

山宇初搆，超然獨往，<sub>淮南王莊子略要曰：江海之士，山谷之人也，輕天下細萬物而獨往者也。*司馬彪注曰：獨往自然，不復顧世。*</sub>

顧而言曰：死者可歸，誰與入室？<sub>國語曰：趙文子與叔~~向~~譽[^60.1.48]觀乎九原，曰「死者若可作，吾誰與歸？」</sub>

尚想前良，俾若神對。<sub>思玄賦曰：尚前良之遺風。王隱晉書：劉琨曰「神爽忽然，若己之侍對也。」</sub>

乃命畫工，圖之軒牖。既而緬屬賢英，傍思才淑，<sub>賈逵國語注曰：緬，思貌。</sub>

匹婦之操，亦有取焉。有客游梁朝者，從容而進曰：未見好德，愚竊惑焉。<sub>論語：孔子曰「吾未見好德如好色者。」</sub>

即命刊削，投杖不暇。<sub>禮記曰：子夏喪其子而喪其明，~~弟~~曾子弔之[^60.1.49]。子夏曰「天乎！予之無罪！」曾子怒曰「喪爾親，使人未有聞。喪爾子，喪爾明，汝何無罪？」子夏投其杖而拜之。</sub>

公以為出言自口，驥騄不追；<sub>鄧析書曰：一言而非，駟馬不能追；一言而急，駟馬不能及。</sub>

聽受一謬，差以千里。<sub>易乾鑿度曰：正其本而萬物理，失之毫釐，差之千里。</sub>

所造箴銘，積成卷軸，門階戶席，寓物垂訓。<sub>李尤集序曰：尤好為銘讚，門階戶席，莫不有述。家語：南宮敬叔曰「孔子作春秋，垂訓後嗣。」</sub>

先是震于外寢，<sub>左氏傳曰：震夷伯廟，罪之。</sub>

匠者以為不祥，將加治葺。<sub>弔屈原曰：逢時不祥。杜預左氏傳注曰：葺，覆也。</sub>

公曰：此天譴也，無所改修，以記吾過，且令戒懼不怠。<sub>左氏傳曰：晉侯求介之推不獲，以綿上為之田，曰「以志吾過，且旌善人。」</sub>

從諫如順流，虛己若不足。<sub>王命論曰：從諫如順流。莊子曰：人能虛己以游於世，其孰能害之？老子曰：大白若辱，廣德若不足。</sub>

至於言窮藥石，若味滋旨；<sub>左氏傳曰：孟孫卒，臧孫入哭甚哀，曰「孟孫之惡我，藥石也。」</sub>

信必由中，貌無外悅。<sub>左氏傳曰：周鄭交惡。君子曰「信不由中，質無益也。」</sub>

貴而好禮，怡寄典墳。<sub>論語：子曰「未若貧而樂，富而好禮者也。」左氏傳：楚子曰「左史倚相，能讀三墳、五典。」</sub>

雖牽以物役，孜孜無怠。<sub>孫卿子曰：是謂以己為物役矣。尙書：~~曰~~禹曰[^60.1.50]「予思日孜孜。」又曰：無怠無荒。</sub>

乃撰四部要略、淨住子，<sub>淨住序云：遺教經云：波羅提木叉是女大師，若住於世，無異我也。又云：波羅提木叉住，則我法住；波羅提木叉滅，則我法滅。是故眾僧於望晦再說禁戒，謂之布薩。外國云布薩，此云淨住，亦名長養，亦名增進。所謂淨住，身口意身絜意如戒而住，故曰淨住。子者，紹繼為義，以沙門淨身口七支，不起諸惡，長養增進菩提善根，如是脩習成佛無差，則能紹續三世佛種，是佛之子，故云淨住子。</sub>

並勒成一家，懸諸日月。<sub>漢書曰：太史公書序「略以拾遺補闕~~藝~~[^60.1.51]，成一家言。」楊雄方言曰：雄以此篇目煩，示其成者張伯松，伯松曰「是懸諸日月，不刊之書也。」</sub>

弘洙泗之風，闡迦維之化。<sub>禮記：曾子謂子夏曰「吾與汝事夫子於洙泗之間。」*鄭玄曰：洙泗，魯水名也。*瑞應經曰：菩薩下當作佛，託生天竺迦維羅衛國。</sub>

大漸彌留，話言盈耳，<sub>尙書曰：疾大漸，惟幾，病日臻，既彌留。說文曰：話，會合善言也。論語：子曰「師摯之始，關雎之亂，洋洋乎盈耳哉！」</sub>

黜殯之請，至誠懇惻。<sub>黜殯，已見演連珠注。</sub>

豈古人所謂立言於世，沒而不朽者歟！<sub>左氏傳曰：穆叔如晉，范宣子逆之問焉，曰「古人有言曰，死而不朽，何謂也？」穆叔對曰「豹聞之，太上有立德，其次有立功，其次有立言，雖久不廢，此之謂不朽也。」</sub>

易名之典，請遵前烈。謹狀。<sub>禮記曰：公叔文子卒，其子戍請謚於君，曰「日月有時，將葬矣，請所以易其名者。」</sub>

[^60.1.1]: 考異：任彥昇：案：此三字當在上「齊竟陵文宣王行狀」下。各本皆錯誤在此。

[^60.1.2]: 考異：南蘭陵郡縣都鄉：何校「都」上添「中」字，據南齊書高帝紀文校。陳云疑當作「東」，見前安陸昭王碑文注。案：彼注即引南齊書，「東」、「中」乖異，未必非「東」誤也。又案：「縣」上當有「蘭陵」二字。此歷說州郡縣鄉里，不應祗云縣而不云何縣。

[^60.1.3]: 考異：注「應劭漢書注曰」：袁本、茶陵本無「漢書注」三字。案：無者是也。

[^60.1.4]: 考異：注「后倉作齊詩也」：袁本、茶陵本「后倉」二字作「臣瓚曰韓固」五字。案：二本是也。「韓」乃「轅」之偽，儒林傳可證。尤據顏注藝文志所引改之，非。

[^60.1.5]: 考異：注「前代史岑比之」：何校「比之」改「之比」，是也。各本皆倒。

[^60.1.6]: 考異：注「毛詩傳曰無畔換」：案：「無」字不當有。又「換」詩作「援」。畔援猶跋扈也，在鄭箋。此各本皆有誤。

[^60.1.7]: 考異：注「王永字安期」：茶陵本「永」作「承」，是也。袁本亦誤「永」，晉書本傳可證。

[^60.1.8]: 考異：注「東夏會稽也」：袁本、茶陵本無此五字。案：二本在五臣銑注，此蓋誤入。

[^60.1.9]: 考異：注「孫復為昭也」：袁本、茶陵本「也」下有「音韶」二字，是也。

[^60.1.10]: 考異：注「倪寬為農都尉大司農奏課最連」：陳云「為」下脫「司」字，又「最連」當乙，是也。各本皆誤。

[^60.1.11]: 考異：注「范曄後漢書曰劉寵」：袁本「范曄後」作「華嶠」。案：袁本是也，但「嶠」下仍當有「後」字。此初同袁，脩改者非。茶陵并入五臣，更非。

[^60.1.12]: 考異：注「曾子謂子思伋曰」：陳云「伋曰」二字當乙，是也。各本皆倒。

[^60.1.13]: 考異：而茹戚肌膚：袁本、茶陵本「戚」作「慼」，是也。

[^60.1.14]: 考異：沈痛瘡鉅：案：「瘡」當作「創」，善引禮記「創鉅者」為注，可證。袁、茶陵二本所載五臣向注字作「瘡」。然則善「創」、五臣「瘡」，各本亂之，非。

[^60.1.15]: 考異：注「漢書曰萬石君傳曰」：袁本、茶陵本「書」下無「曰」字，是也。

[^60.1.16]: 考異：注「范曄後漢書」：袁本、茶陵本無此五字。

[^60.1.17]: 考異：注「幸逢寬明之日將值危言之時」：袁本、茶陵本作「幸蒙危言之世，遭寬明之時」。案：此所引恐據馮衍集，尤校改全依范書，未必是也。

[^60.1.18]: 考異：武皇帝嗣位：茶陵本無「皇」字，「帝」下校語云五臣作「皇」。袁本「皇」下校語云善有「帝」字。案：尤所見與袁同。

[^60.1.19]: 考異：食邑加千戶：袁本、茶陵本「加千」作「如干」。案：考南齊書云「二千戶」，上文云「食邑千戶」，故此云「食邑加千戶」，即二千戶也。善無注者，本不須注耳。五臣濟注乃云「如干猶若干，無定戶故也」，可謂妄說。二本不著校語，以之亂善，甚非。尤所見獨未誤。

[^60.1.20]: 考異：儀形國胄：案：「形」當作「刑」，注引毛詩、袁山松後漢書俱是「刑」字。茶陵本亦然。袁本注中盡作「形」，非也。上文「寔兼儀形之寄」，注別引晉中興書：可知此不得與彼同。各本皆作「形」，或五臣如此。藉田賦「儀刑孚于萬國」，五臣作「形」，其證也。

[^60.1.21]: 考異：允師人範：袁本云善作「師」。茶陵本云五臣作「歸」。案：各本所見皆非，「師」但傳寫誤。

[^60.1.22]: 考異：注「中大夫」：袁本、茶陵本作「掌以媺詔王」五字。案：此尤改之也。

[^60.1.23]: 考異：注「有諫諍之義」：茶陵本并五臣入善，有此句。袁本并善入五臣，無。今無以訂之也。

[^60.1.24]: 考異：注「父母生之」：案：「母」字不當有。各本皆衍。

[^60.1.25]: 考異：使持節都督楊州諸軍事：茶陵本「楊」作「揚」，袁本亦作「楊」。案：「揚」字是也。下及注盡倣此。

[^60.1.26]: 考異：萌俗繁滋：袁本、茶陵本「繁滋」作「滋繁」。案：二本所載五臣良注云「滋繁，言多也」，未審善果何作？或不與五臣同，而尤所見為是。

[^60.1.27]: 考異：注「劉縚聖賢本紀曰」下至「農夫號于野」：袁本、茶陵本無此三十字。案：或別據他本也。

[^60.1.28]: 考異：九旒鑾輅：案：「旒」當作「游」。善引「甘泉鹵簿游車九乘」為注，作「游」不作「旒」，甚明。袁、茶陵二本所載五臣濟注乃云「九旒，旗也」，是「旒」字為五臣本亦甚明。各本所見，皆以之亂善而失著校語。讀者罕辨，今特訂正之。

[^60.1.29]: 考異：注「駕蒼龍」：袁本、茶陵本「龍」下有「輅音路」三字，是也。

[^60.1.30]: 考異：注導：袁本、茶陵本作「纛音導」三字，在注中「左方上注之」下，是也。

[^60.1.31]: 考異：注「如今喪轜車」：袁本「轜」作「輀」，是也。茶陵本亦誤為「轜」。

[^60.1.32]: 考異：注「韓延壽給羽葆」：何校「給」改「植」，陳同，是也。各本皆誤。

[^60.1.33]: 考異：注「而好下接己」：何校「接」改「佞」，陳同，是也。各本皆誤。

[^60.1.34]: 考異：注「寘致也」：袁本、茶陵本無此三字。案：二本在五臣良注，此蓋誤入。

[^60.1.35]: 考異：注「郅鄆曰」：袁本、茶陵本「鄆」作「惲」，是也。

[^60.1.36]: 考異：注「鄭玄曰」：案：「玄」下當有「禮記注」三字。各本皆脫。

[^60.1.37]: 考異：注「野人雖云隱」：袁本、茶陵本「隱」作「隔」。案：「隔」字是也。又案：「野人」當作「人野」，各本皆倒。上文「舜與野人」，袁、茶陵作「人野」，蓋本是此作「人野」而誤其處。

[^60.1.38]: 考異：注「卞忠貞墓側」：袁本、茶陵本「忠貞」作「望之」，是也。

[^60.1.39]: 考異：注「後以江陵沙洲人遠」：何校「沙」上添「西」字，「人」上添「去」字，是也。各本皆脫。

[^60.1.40]: 考異：屈以好事之風：袁本：茶陵本「事」作「士」，是也。何、陳校皆改「士」。

[^60.1.41]: 考異：注「先生王叔」：何校「叔」改「升」，下同，云今國策作「斗」，形相近之誤。吳師道曰：一本標文樞鏡要作「王升」。案：所校是也。古今人表亦作「升」，又其一證。

[^60.1.42]: 考異：注「宣王使謁者迎入」：何校「迎」改「延」，是也。各本皆偽。

[^60.1.43]: 考異：乃知大春屈己於五王：袁本、茶陵本無「於」字。案：二本下句校語云善有「於」，五臣無「於」。蓋尤并校添此句也。

[^60.1.44]: 考異：注「文惠太子懋」：案：「子」下當有「長」字。各本皆脫。何校添「子」字，蓋誤。

[^60.1.45]: 考異：注「孔藏與從弟書曰」：陳云「藏」，「臧」誤，是也。各本皆偽。

[^60.1.46]: 考異：注「於衿結褵也」：何校「於」改「施」，陳同，是也。各本皆偽。

[^60.1.47]: 考異：注「親結其縭」：袁本「縭」作「離」。案：「離」字是也，觀下注可見。茶陵本亦誤「縭」。又案：依此，正文疑善作「離」，今作「褵」，其誤與前女史箴同。否則善尚有「離」、「褵」異同之注，今刪削不全也。

[^60.1.48]: 考異：注「趙文子與叔向」：袁本、茶陵本「向」作「譽」，是也。

[^60.1.49]: 考異：注「弟子弔之」：何校「弟」改「曾」，陳同，是也。各本皆誤。

[^60.1.50]: 考異：注「尙書曰禹」：案：「曰禹」當作「禹曰」。各本皆倒。

[^60.1.51]: 考異：注「以拾遺補闕藝」：袁本、茶陵本無「藝」字。案：此尤依漢書改「闕」為「藝」，因誤兩存也。

弔文

## 弔屈原文[^60.2.1]

<sub>并序</sub>

> 賈誼

誼為長沙王太傅，既以謫去，意不自得，<sub>韋昭曰：謫，譴也。字林曰：丈厄切。</sub>

及渡湘水，為賦以弔屈原。屈原，楚賢臣也，被讒放逐，作離騷賦，其終篇曰「已矣哉！國無人兮，莫我知也。」遂自投汨羅而死。誼追傷之，因自喻。其辭曰：<sub>應劭風俗通曰：賈誼與鄧通俱侍中，同位，數廷譏之，因是文帝遷為長沙太傅。及渡湘水，投弔書曰闒茸尊顯，佞諛得意，以哀屈原離讒邪之咎，亦因自傷為鄧通等所愬也。</sub>

恭承嘉惠兮，俟罪長沙。<sub>張晏曰：恭，敬也。〔善曰〕越絕書曰[^60.2.2]：恭承嘉惠，述暢往事。琴操伍子胥歌曰：俟罪斯國，志願得兮。</sub>

側聞屈原兮，自沈汨~~`覓`~~羅[^60.2.3]。<sub>韋昭曰：皆水名。羅今為縣，屬長沙，汨水在焉。汨音覓。〔善曰〕列子曰：吾側聞之。</sub>

造託湘流兮，敬弔先生。<sub>言至湘水，託流而弔。</sub>

遭世罔極兮，乃~~殞~~隕厥身[^60.2.4]。<sub>張晏曰：讒言罔極。〔善曰〕罔極，言無中正。周書：文王曰「惟世罔極，汝尚助予。」</sub>

嗚呼哀哉！逢時不祥！鸞鳳伏竄兮，鴟梟翱翔。闒茸尊顯兮，讒諛得志。<sub>胡廣曰：闒茸不才之人，無六翮翱翔之用，而反尊顯，為諂諛得志於世也。〔善曰〕字林曰：闒茸，不肖也。</sub>

賢聖逆曳兮，方正倒植。<sub>胡廣曰：逆曳，不~~可~~得順道而行也[^60.2.5]。倒植者，賢不肖顛倒易位也。植，史記~~作~~音值[^60.2.6]。</sub>

世謂隨夷為溷`胡困`兮，<sub>服虔曰：殷之賢士卞隨也。韋昭曰：夷，伯夷也。溷，濁也。史記隨字作伯。</sub>

謂跖蹻為廉。<sub>李奇曰：跖，魯之盜跖；蹻，楚之莊蹻。</sub>

莫邪為鈍兮，<sub>吳越春秋曰：干將者，與歐冶同師，俱作劍。闔閭得而寶之，以故使干將造劍二枚，一日干將，二曰莫邪。莫邪，干將妻之名也。</sub>

鉛刀為銛。<sub>漢書音義曰：銛徹謂利也；息鹽切。</sub>

~~吁~~于嗟默默[^60.2.7]，生之無故兮！<sub>應劭曰：默默，不得意也。臣瓚曰：先生，謂屈原。鄧展曰：言屈原無故遇此禍也。〔善曰〕毛詩曰：~~吁~~于嗟鳩兮！</sub>

斡棄周鼎，寶康瓠兮。<sub>如淳曰：斡，轉也。史記音烏活切。爾雅曰：康瓠謂之甈。*李巡曰：大瓠，瓢也。*甈，丘列切。</sub>

騰駕罷牛，驂蹇驢兮。驥垂兩耳，服鹽車兮。<sub>戰國策：汗明曰「~~大~~夫驥[^60.2.8]服鹽車上太行，中阪遷延，負轅不能上。」</sub>

章甫薦履，漸不可久兮。<sub>冠當加首，而以薦履，到上為下，故漸不可久也。儀禮曰：士冠章甫，殷道也。</sub>

嗟~~苦~~若先生[^60.2.9]，獨離此咎兮！<sub>應劭曰：嗟，咨嗟~~苦~~也[^60.2.10]。勞苦屈原遇此難也。</sub>

訊`信`曰：已矣！國其莫我知兮，<sub>張晏曰：訊，離騷下~~竟~~章亂辭也[^60.2.11]。</sub>

獨壹鬱其誰語？鳳漂漂其高逝兮，固自引而遠去。<sub>史記音漂，匹遙切。</sub>

襲九淵之神龍兮，沕深潛以自珍。<sub>音義曰：襲，覆也，猶言察也。〔善曰〕莊子：千金之珠，必九重之淵而驪龍頷下。張晏曰：沕，潛藏也。鄧展曰：音昧[^60.2.12]。</sub>

偭蟂獺以隱處兮，夫豈從蝦與蛭螾？<sub>應劭曰：蟂獺，水蟲害魚者。偭，背也。蘇林曰：偭音面，服虔曰：蟂音梟[^60.2.12]。韋昭曰：蝦，蝦惪。蛭，水蟲、食人者也。螾，丘螾也。偭然自絕於蟂獺，況從蝦與蛭螾也？〔善曰〕蝦音遐。蛭，之一切。螾音引[^60.2.12]。</sub>

所貴聖人之神德兮，遠濁世而自藏。<sub>莊子曰：宣尼見蛾丘之將，是聖人僕也。是自埋於民，自藏於畔。*郭象曰：進不榮華，退不枯槁也。*</sub>

使騏驥可得係而羈兮，豈云異夫犬羊？般紛紛其離此尤兮，亦夫子之故也！<sub>李奇曰：般，久也。紛，亂也。應劭曰：般音班。或曰：般桓，不去；紛紛，構讒意也。犍為舍人爾雅注曰：尤，怨大也。李奇曰：亦夫子不如麟鳳~~不~~翔逝之故[^60.2.13]罹此咎。〔善曰〕言般桓不去，離此愆尤，亦夫子自為之故，不可尤人也。</sub>

歷九州而相其君兮，何必懷此都也？<sub>言知時之亂，當歷九州，相賢君而事之，何必思此都而遭放逐。</sub>

鳳凰翔于千仞兮，覽德輝而下之。見細德之險徵兮，遙曾擊而去之。<sub>如淳曰：鳳凰曾擊九千里，絕雲氣。遙，遠也。曾，高高上飛意也。鄭~~玄~~氏曰[^60.2.14]：擊，音攻擊之擊。李奇曰：遙，遠也；曾，益也。史記擊字作翮。〔善曰〕文子曰：鳳凰飛千仞，莫之能致也。禮記曰：德輝動乎內。險徵，謂輕為徵祥也。</sub>

彼尋常之汙瀆兮，豈能容夫吞舟之巨魚？<sub>應劭曰：八尺曰尋，倍尋曰常。〔善曰〕莊子曰：弟子謂庚桑楚曰「夫尋常之溝，巨魚無所還其體，而鯢鰌為之制也。」</sub>

橫江湖之鱣鯨兮，固將制於~~螻~~蟻螻[^60.2.15]。<sub>晉灼曰：小水不容大魚，而橫鱣鯨於洿瀆，必為螻蟻所見制。以況小朝主闇，不容受忠迕之言；亦~~謂~~為讒賊小人所見害也[^60.2.16]。鱣或作鱏。史記：鱣，張連切~~；鱏音尋~~。[^60.2.17]〔善曰〕莊子：庚桑楚謂弟子曰「吞舟之魚碭而失水，則螻蟻能苦之。」戰國策：齊人說靖郭君曰「君不聞海大魚乎？蕩而失水，則螻蟻得意焉。」鱏音尋。</sub>

[^60.2.1]: 考異：弔屈原文：茶陵本此上有「弔文」二字，另為一行，是也。袁本亦脫。

[^60.2.2]: 考異：注「越絕書曰」：袁本「越」上有「善曰」二字，是也。下「列子曰」上，「罔極言無中正」上，「字林曰闒茸」上，「毛詩曰」上，「莊子千金之珠」上，「蝦音遐」上，「文子曰鳳凰飛千仞」上，「莊子庚桑楚」上，同。茶陵本移每節首，非。

[^60.2.3]: 考異：注「覓」：袁本、茶陵本作「汨音覓」，在注中「汨水在焉」下，是也。

[^60.2.4]: 考異：乃殞厥身：袁本、茶陵本「殞」作「隕」。案：史記、漢書皆是「隕」字。

[^60.2.5]: 考異：注「不可順道而行也」：袁本、茶陵本「可」作「得」，是也。案：史記索隱引正作「得」。

[^60.2.6]: 考異：注「植史記作值」：袁本、茶陵本「作」作「音」，是也。

[^60.2.7]: 考異：吁嗟默默：袁本、茶陵本「吁」作「于」。案：史記、漢書皆是「于」字，此注中「吁」亦當作「于」也。

[^60.2.8]: 考異：注「汗明曰大驥」：案：「大」當作「夫」，各本皆偽。

[^60.2.9]: 考異：嗟苦先生：茶陵本校語云「苦」五臣作「若」。袁本作「苦」，無校語，非。何云漢書作「若」。陳云「苦」當從漢書作「若」，更有顏延年祭屈原文可以互證云云。案：所說是也。「苦」字但傳寫誤，蓋誤認注中「勞苦屈原」，以為正文有「苦」字耳。今史記亦作「苦」，誤與此同。

[^60.2.10]: 考異：注「應劭曰嗟咨嗟苦」：陳云「苦」漢書注作「也」。案：「也」字是也。各本皆誤。史記集解所引無此字，又其一證。

[^60.2.11]: 考異：注「離騷下竟亂辭也」：陳云「竟」，「章」誤，是也。各本皆誤。案：漢書顏注及單行索隱引皆作「章」。

[^60.2.12]: 考異：注「鄧展曰音昧」又注「蘇林曰偭音面服虔曰蟂音梟」又注「蛭之一切螾音引」：此所音袁本、茶陵本俱無，尤蓋別據他本，今無以考之也。

[^60.2.13]: 考異：注「亦夫子不如麟鳳不逝之故」：袁本、茶陵本下「不」字作「翔」，是也。案：史記索隱引正作「翔」。

[^60.2.14]: 考異：注「鄭玄曰」：陳云「玄」當作「氏」，是也。各本皆誤。

[^60.2.15]: 考異：固將制於螻蟻：袁本云善作「螻蟻」。茶陵本云五臣作「蟻螻」。案：「螻」與「魚」韻較協。各本所見，蓋傳寫倒，善未必不與五臣同也。今史記、漢書皆作「螻蟻」，而單行索隱正文仍作「蟻螻」，可見亦未必史漢不本皆為「蟻螻」，今誤與此同也。注中「螻蟻」凡三見，則不拘語倒之例耳。

[^60.2.16]: 考異：注「亦謂讒賊小人所見害也」：何校「謂」改「為」，陳同，是也。各本皆誤。

[^60.2.17]: 考異：注「鱏音尋」：袁本、茶陵本此三字在注末，是也。

## 弔魏武帝文

<sub>并序</sub>

> 陸士衡

元康八年，機始以臺郎出補著作，遊乎祕閣，而見魏武帝遺令，愾然歎息，傷懷者久之。<sub>毛詩曰：嘯歌傷懷。</sub>

客曰：夫始終者，萬物之大歸；死生者，性命之區域。<sub>家語：孔子曰「命者，性之始也。死者，生之終也。有始必有終矣。」尸子：老萊子曰「人生於天地之間，寄也，寄者同歸也。」</sub>

是以臨喪殯而後悲，睹陳根而絕哭。<sub>國語曰：楚子西歎於朝，藍尹亹曰「吾聞君子思前世之崇替與哀殯喪，於是有歎，其餘則否。」禮記曰：朋友之墓，有宿草而不哭焉。*鄭玄曰：宿草，謂陳根也。*</sub>

今乃傷心百年之際，興哀無情之地，意者無乃知哀之可有，而未識情之可無乎？

機答之曰：夫日食由乎交分，山崩起於朽壤，亦云數而已矣。<sub>左氏傳曰：秋七月壬午朔，日有蝕之。公問於梓慎曰「是何物也？禍福何為？」對曰「二至二分，日有蝕之，不為災。日月之行也，分同道，至相遇也。其他日則為災，陽不克也。」國語曰：梁山崩，伯宗問絳人曰「若何？」對曰「山有朽壤而崩，將若何！」</sub>

然百姓怪焉者，豈不以資高明之質，而不免卑濁之累；<sub>尙書曰：高明柔克。高明，謂日月也。</sub>

居常安之勢；而終嬰傾離之患故乎？<sub>穀梁傳曰：沙麓崩，林屬於山為麓。沙，山名。無崩壞之道而云崩，故志之也。</sub>

夫以迴天倒日之力，而不能振形骸之內；<sub>范曄後漢書曰：左迴天，貝獨坐。謂中官左悺、貝瑗也[^60.3.1]。淮南子曰：魯陽公與韓遘戰酣，日暮，援戈而麾之，日為之反三舍。莊子曰：申徒，兀者也，謂子產曰「今子與我遊於形骸之內，而子索我於形骸之外。」</sub>

濟世夷難之智，而受困魏闕之下。<sub>崔寔政論曰：及其出也，足以濟世寧民。呂氏春秋：公子牟曰「心居魏闕之下。」許慎淮南子注曰：魏闕，王之闕也。</sub>

已而格乎上下者，藏於區區之木；<sub>尙書曰：格于上下。左氏傳：楚靈王曰「是區區者，而不~~畀~~余畀也[^60.3.2]。」</sub>

光于四表者，翳乎蕞`祖外`爾之土。<sub>尙書曰：光被四表。左氏傳：子產曰「諺曰：~~曰~~[^60.3.3]蕞爾之國。」*杜預注曰：蕞爾，小貌也。*</sub>

雄心摧於弱情，壯圖終於哀志。長筭屈於短日，遠迹頓於促路。<sub>筭，計謀也。迹，功業也。思玄賦曰：盍遠迹以飛聲。</sub>

嗚呼！豈特瞽史之異闕景，黔黎之怪頹岸乎？觀其所以顧命冢嗣，貽謀四子，<sub>顧命，已見上文。爾雅曰：冢，大也。左氏傳：里克曰「太子奉冢祀社稷之粢盛，故曰冢子。」謂文帝也。毛詩曰：貽厥孫謀。</sub>

經國之略既遠，隆家之訓亦弘。又云：吾在軍中，持法是也。至小忿怒，大過失，不當效也。」善乎達人之讜言矣！<sub>聲類曰：讜，善言也。</sub>

持姬女而指季豹以示四子曰「以累汝！」因泣下。<sub>魏略曰：太祖杜夫人生沛王豹及高城公主。四子即文帝已下四王也。太祖崩，文帝受禪，封母弟彰為中牟王，植為雍丘王，庶弟彪為白馬王，又封支弟豹為侯。然太祖子在者尚有十一人，今唯四子者，蓋太祖崩時，四子在側。史~~記~~既不言[^60.3.4]，難以定其名位矣。</sub>

傷哉！曩以天下自任，今以愛子託人。<sub>自任，已見上文。列子：相室謂東門吾曰「公之愛子也。」</sub>

同乎盡者無餘，而得乎亡者無存。<sub>言人命盡而神無餘，身亡而識無存，今太祖同而得之，故可悲傷也。鄭玄禮記注曰：死，言精神盡也。</sub>

然而婉孌房闥之內，綢繆家人之務，則幾乎密與！<sub>班固漢書哀紀述曰：婉孌董公；力婉切。毛詩曰：綢繆束薪。*毛萇曰：綢繆猶纏綿也。*杜預左氏傳注曰：幾，近也。</sub>

又曰「吾婕妤妓人，皆著銅爵臺。<sub>魏志曰：建安十五年冬，作銅爵臺。</sub>

於臺堂上施八尺床，繐帳，<sub>鄭玄禮記注曰︰凡布細而疏者謂之繐。</sub>

朝晡上脯糒之屬。<sub>漢書：東方朔曰「乾肉為脯。」方武切。說文曰：糒，乾飯也，蒲秘也。</sub>

月朝十五，輒向帳作妓。汝等時時登銅爵臺，望吾西陵墓田。」又云「餘香可分與諸夫人。諸舍中無所為，學作履組賣也。<sub>舍中，謂眾妾。眾妾既無所為，可學作履組賣之。晏子春秋曰：景公為履，黃金之綦，飾以組，連以珠。</sub>

吾歷官所得綬，皆著藏中。吾餘衣裘，可別為一藏。不能者兄弟可共分之。」既而竟分焉。亡者可以勿求，存者可以勿違，求與違不其兩傷乎？<sub>令衣裘別為一藏，是亡者有求也。既而竟分焉，是存者有違也。求為吝而虧廉，違為貪而害義，故曰兩傷。</sub>

悲夫！愛有大而必失，惡有甚而必得；智惠不能去其惡，威力不能全其愛。<sub>言愛是情之所厚，故雖大而必失之；惡是行之所穢，故雖甚而必得之。故智惠不能去其惡，威力不能用其愛，故可悲也。尸子：曾子曰「父母愛之，喜而不忘；父母惡之，懼而無咎。然則愛與惡，其於成孝也無擇。令人雖未得愛，不得惡矣。」</sub>

故前識所不用心，而聖人罕言焉。<sub>老子曰：前識者道之華。論語：子曰「飽食終日，無所用心。」又曰：子罕言利。</sub>

若乃繫情累於外物，留曲念於閨房，亦賢俊之所宜廢乎？<sub>慎子曰：德精微而不見，是故物不累於內。</sub>

於是遂憤懣而獻弔云爾。<sub>白虎通曰：天子崩，臣子哀痛憤懣。</sub>

接皇漢之末緒，值王途之多違。<sub>東都賦曰：系唐統，接漢緒。答賓戲曰：王途蕪穢，周失其馭。蔡邕釋誨曰：王途壞，人極弛。漢書：元帝詔曰「政令多違。」</sub>

佇重淵以育鱗，撫慶雲而遐飛。<sub>以龍喻太祖也。重淵，九重之淵也。楊雄釋愁曰：懿神龍之淵潛，俟慶雲而將舉。史記曰：若煙非煙，若雲非雲，郁郁紛紛，蕭索輪囷，是謂慶雲。</sub>

運神道以載德，乘靈風而扇威。<sub>周易曰：聖人以神道設教。國語曰：祭公謀父曰「奕世載德。」載猶行也。</sub>

摧群雄而電擊，舉勍敵其如遺。<sub>左氏傳：子魚曰「君未知戰。勍敵之人，隘而不成列，天贊我也。」*杜預曰：勍，強也。*漢書：梅福上書曰「高祖取楚如拾遺。」</sub>

指八極以遠略，必翦焉而後綏。<sub>淮南子曰：八紘之外，乃有八極也。</sub>

釐三才之闕典，啟天地之禁闈。<sub>三才，已見頭陀寺碑文。范曄後漢書曰：梁太后詔曰「周舉在禁闈，有密靜之風。」</sub>

舉脩網之絕紀，紐大音之解徽。<sub>老子曰：大音希聲。許慎淮南子注曰：鼓琴循絃謂之徽。</sub>

掃雲物以貞觀，要萬途而來歸。<sub>雲物，喻群凶也。左氏傳曰：分至啟閉，必書雲物。周易曰：天地之道，貞觀者也。來歸，歸之於己也。</sub>

丕大德以宏覆，援日月而齊暉。<sub>周易曰：天地之大德曰生。禮記曰：天無私覆。淮南子曰：為帝異道，而德覆天下。楚辭曰：與天地兮比壽，與日月兮齊光。宏，普也。</sub>

濟元功於九有，固舉世之所推。<sub>史記：太史公曰「惟祖元功，輔臣股肱。」毛詩曰：奄有九有。老子曰：天下樂推而不猒。</sub>

彼人事之大造，夫何往而不臻。<sub>左氏傳：呂相曰「我有大造乎西也。」*杜預注曰：造，成也。*</sub>

將覆簣於浚谷，擠為山乎九天。<sub>論語：孔子曰「譬如平地，雖覆一簣，進，吾往也。」孔安國尙書傳曰：擠，墜也。司馬兵法曰：善攻者動於九天之上。</sub>

苟理窮而性盡，豈長筭之所研。<sub>周易曰：窮理盡性，以至於命。*鄭玄曰：言窮其義理，盡人之情性，以至於命，吉凶所定。*又曰：研，喻思慮也。</sub>

悟臨川之有悲，固梁木其必顛。<sub>論語：子在川上曰「逝者如斯夫！」梁木，已見上文。</sub>

當建安之三八，實大命之所艱。<sub>大命，謂天命也。尙書曰：天監厥德，用集大命。</sub>

雖光昭於曩載，將稅駕於此年。<sub>史記：李斯曰「當今可謂富貴極矣，吾未知稅駕也。」法言曰：仲尼之駕稅矣。*李~~範~~軌曰[^60.3.5]：稅，舍也。*</sub>

惟降神之綿邈，眇千載而遠期。<sub>降神，謂生聖智也。千載一出，故曰遠期也。毛詩曰：惟嶽降神。桓子新論曰：夫聖人乃千載一出，賢人君子所想思而不可得見者也。</sub>

信斯武之未喪，膺靈符而在茲。<sub>茲，此也。此，太祖也。論語曰：子畏於匡，曰「文王既沒，文不在茲乎？天之未喪斯文也，匡人其如予何？」曹植大魏篇曰：大魏膺靈符，天祿方茲始。春秋孔演圖曰：靈符滋液，以類相感。</sub>

雖龍飛於文昌，非王心之所怡。<sub>周易曰：飛龍在天，大人造也。東京賦曰：龍飛白水。漢書曰：文昌宮[^60.3.6]，一曰上將，二曰次將，三曰貴相。</sub>

憤西夏以鞠旅，泝秦川而舉旗。<sub>魏志曰：建安二十四年三月，王自長安出斜谷，劉備固險距守。五月，引軍還長安。陳思王述~~征~~行賦曰[^60.3.7]：恨西夏之不綱。毛詩曰：陳師鞠旅。魏明帝自惜薄祐行曰：出身秦川，爰居伊陽。</sub>

踰鎬京而不豫，臨渭濱而有疑。冀翌日之云瘳，彌四旬而成災。<sub>毛詩曰：宅是鎬京。答賓戲曰：周望兆~~勳~~動於渭濱[^60.3.8]。尙書曰：既克商二年，王有疾不豫，公乃告太王王季文王。公歸，王翌日乃瘳。*孔安國曰：翌日，明日也。瘳，差也。*</sub>

詠歸途以反旆，登崤澠而朅來。<sub>魏志曰：建安二十四年十月，還洛陽。東京賦曰：乃反旆而回復。漢書曰：王莽冊命王奇曰：崤澠之險，東當鄭衛。新序：大臣曰「洛陽西有崤澠。」思玄賦曰：迴志朅來從玄謀。</sub>

次洛汭而大漸，指六軍曰念哉。<sub>魏志曰：建安二十五年正月，至洛陽。庚子，王崩。尙書曰：東至於洛汭。大漸，已見上文。尙書曰：帝念哉。</sub>

伊君王之赫奕，寔終古之所難。<sub>楚辭曰：長無絕兮終古。</sub>

威先天而蓋世，力盪海而拔山。<sub>周易曰：先天而天弗違。漢書：項羽歌曰「力拔山兮氣蓋世，時不利兮騅不逝。」田邑與馮衍書曰：欲搖太山而盪北海。</sub>

厄奚險而弗濟，敵何彊而不殘。每因禍以禔福，亦踐危而必安。<sub>難蜀父老曰：遐邇一體，中外禔福。說文曰：禔，安也；時移切。</sub>

迄在茲而蒙昧，慮噤閉而無端。<sub>楚辭曰：口噤閉而不言。噤，巨蔭切。</sub>

委軀命以待難，痛沒世而永言。<sub>鶡冠子曰：從祀委命。鵩鳥賦曰：縱軀委命。論語：子曰「君子疾沒世而名不稱焉。」</sub>

撫四子以深念，循膚體而頹嘆。迨營魄之未離，假餘息乎音翰。<sub>楚辭曰：~~我~~載營魄而登遐[^60.3.9]。老子曰：載營魄抱一[^60.3.10]，能無離乎？*鍾會曰：經護為營，形氣為魄。*</sub>

執姬女以嚬瘁，指季豹而漼焉。<sub>孟子曰：嚬蹙而言。嚬蹙，謂人頻眉蹙𩕬，憂貌也。漼，泣涕垂貌。</sub>

氣衝襟以鳴咽，涕垂睫而汍瀾。<sub>蔡琰詩曰：行路亦嗚咽。桓子新論曰：雍門周以琴見孟嘗君，孟嘗君淚承睫，涕出。漢書：息夫躬絕命辭曰「涕泣流兮雈蘭。」*臣瓚曰：萑蘭，涕泣闌干也。*萑與汍古今字同。</sub>

違率土以靖寐，戢彌天乎一棺。<sub>毛詩曰：率土之濱。古詩曰：潛寐黃泉下。毛萇詩傳曰：戢，聚也。彌天，喻志高遠也。尙書五行傳曰：雲起於山，彌於天。淮南子曰：吾死也朽，有一棺之土。</sub>

咨宏度之峻邈，壯大業之允昌。<sub>周易曰：富有之謂大業。</sub>

思居終而卹始，命臨沒而肇揚。<sub>穀梁傳曰：先君有正終，後君有正始也。</sub>

援貞~~咎~~吝以惎悔[^60.3.11]，雖在我而不臧。<sub>言為履組及分香，令藏衣裘，是引貞吝之道，教為可悔之行也。周易曰：自邑告命，貞吝。毛詩曰：何用不臧。</sub>

惜內顧之纏綿，恨末命之微詳。<sub>西京賦曰：嗟內顧之所觀。張~~堅~~昇與任彥~~昇~~堅書曰[^60.3.12]：纏綿惠好，庶躡高蹤。尙書曰：道揚末命也。</sub>

紆廣念於履組，塵清慮於餘香。結遺情之婉孌，何命促而意長！陳法服於帷座，陪窈窕於玉房。<sub>孝經曰：非先王之法服不敢服。毛詩曰：窈窕淑女。漢書：郊祀歌曰「神之出，排玉房。」</sub>

宣備物於虛器，發哀音於舊倡。<sub>禮記曰：孔子謂~~盟~~明器者[^60.3.13]，備物而不可用。說文曰：倡，樂也。謂作伎人也。</sub>

矯慼容以赴節，掩零淚而薦觴。<sub>家語曰：子貢問居父母之喪，子曰「慼容稱其服。」楚辭曰：長太息以掩涕。</sub>

物無微而不存，體無惠而不亡。<sub>言服玩雖微而必存，儀形無善而必逝。言物在而人亡也。家語：孔子謂哀公曰「君入廟，仰視榱桷，俯察机筵，其器皆存而不睹人，君以此思哀，則意可知矣。」</sub>

庶聖靈之響像，想幽神之復光。<sub>響像，音影之異名。魯靈光殿賦曰：忽縹~~緲~~眇以響像[^60.3.14]。孫卿子曰：下和上譬響之應聲，影之像形。</sub>

茍形聲之翳沒，雖音景其必藏。<sub>音以應聲，景以隨形；形聲咸已翳沒，影響故亦必藏也。鶡冠子曰：景則隨形，響則應聲也。</sub>

徽清絃而獨奏，進脯糒而誰嘗？悼繐帳之冥漠，怨西陵之茫茫。<sub>毛詩曰：宅殷土茫茫。</sub>

登爵臺而群悲，~~眝~~貯美目其何望[^60.3.15]？<sub>字林曰：眝，長眙也。博雅曰：眝，視也。眝與貯同。毛詩曰：美目盻兮。</sub>

既晞古以遺累，信簡禮而薄葬。<sub>禮繁則易亂，厚葬則傷生，能遵簡薄，所以遺累。詩緯曰：齊數好道，廢義簡禮。*宋均曰：簡猶闕也。*漢書：劉向曰「賢臣孝子，亦命順意而薄葬。」史記曰：因其俗，簡其禮也。</sub>

彼裘紱於何有，貽塵謗於後王。<sub>言裘紱輕微何所有，而空貽塵謗而及後王。</sub>

嗟大戀之所存，故雖哲而不忘。<sub>言情茍存乎大戀，雖復上聖亦不能忘，故可嗟也。</sub>

覽見遺籍以慷慨，獻茲文而悽傷。

[^60.3.1]: 考異：注「貝獨坐謂中官左悺貝瑗也」：袁本、茶陵本「貝」作「唐」，「貝瑗」作「唐衡」。案：此尤校改之也。

[^60.3.2]: 考異：注「而不畀余也」：何校「畀余」改「余畀」，陳同，是也。各本皆倒。

[^60.3.3]: 考異：注「諺曰曰」：袁本、茶陵本不重「曰」字，是也。

[^60.3.4]: 考異：注「史記不言」：何校「記」改「既」，是也。各本皆誤。

[^60.3.5]: 考異：注「李範曰稅」：陳云「範」，「軌」誤，是也。各本皆誤。

[^60.3.6]: 考異：注「漢書文昌宮」：袁本、茶陵本「書」下有「曰」字，是也。

[^60.3.7]: 考異：注「陳思王述征賦曰」：袁本、茶陵本「征」作「行」，是也。

[^60.3.8]: 考異：注「周望兆勳於渭濱」：陳云「勳」，「動」誤，是也。各本皆偽。

[^60.3.9]: 考異：注「我營魄而登遐」：案：「我」當作「載」。各本皆偽。

[^60.3.10]: 考異：注「老子曰抱一」：案：「抱」上當有「載營魄」三字。各本皆脫。

[^60.3.11]: 考異：援貞咎以惎悔：袁本「咎」作「吝」，云善作「咎」。茶陵本作「吝」，無校語。案：尤所見與袁同，非也。茶陵所見是也。注「貞吝」有明文，「咎」但傳寫誤。

[^60.3.12]: 考異：注「張堅與任彥昇書曰」：陳云「堅」，「昇」誤，「昇」，「堅」誤，是也。各本皆誤。

[^60.3.13]: 考異：注「孔子謂盟器者」：何校「盟」改「明」，是也。各本皆誤。

[^60.3.14]: 考異：注「忽縹緲以響像」：袁本、茶陵本「緲」做「眇」，是也。

[^60.3.15]: 考異：眝美目其何望：案：「眝」當作「貯」。注云「眝與貯同」，謂所引字林、博雅之「眝」與正文之「貯」同也。若作「眝」，於注不相應。蓋五臣因此注乃改「眝」為「貯」。各本所見皆以之亂善而失著校語。

祭文

## 祭古冢文

<sub>并序</sub>

> 謝惠連<sub>沈約宋書曰：元嘉七年，惠連為司徒彭城王義康法曹參軍。義康脩東府城，城塹中得古冢，為之改葬，使惠連為祭文，留信待成也。</sub>

東府掘城北塹，入丈餘，<sub>丹陽記曰：東府城西則簡文會稽王時第，東則孝文王道子府。道子領楊州，仍住先舍，故俗稱東府。</sub>

得古冢，上無封域，不用塼甓。<sub>毛萇詩傳曰：甓，瓴甋也，今謂之塼。</sub>

以木為槨，中有二棺，正方，兩頭無和。<sub>呂氏春秋：惠公說魏太子曰「昔王季歷葬渦山之尾，欒水齧其墓，見棺之前和。」*高誘曰：棺題曰和[^60.4.1]。*</sub>

明器之屬，材瓦銅漆，有數十種，<sub>禮記曰：孔子曰「明器者，神明之器也。」</sub>

多異形，不可盡識。刻木為人，長三尺，可有二十餘頭，初開見，悉是人形，以物棖撥之，應手灰滅。<sub>說文曰：棖，杖也；宅庚切。然南人以物觸物為棖也。廣雅曰：撥，除也；補達切。</sub>

棺上有五銖錢百餘枚，<sub>漢書曰：武帝罷半兩錢，行五銖錢也。</sub>

水中有甘蔗節及梅李核瓜瓣，皆浮出不甚爛壞。<sub>爾雅曰：瓠犀瓣。說文曰：瓣，瓜中實也；白莧切，一作辯字，音練。瓣與練字通。</sub>

銘誌不存，世代不可得而知也。公命城者改埋於東岡，祭之以豚酒。既不知其名字遠近，故假為之號曰冥漠君云爾。

元嘉七年九月十四日，司徒御屬領直兵令史、統作城錄事、臨漳令亭侯朱林，具豚醪之祭，敬薦冥漠君之靈：

忝摠徒旅，板築是司。窮泉為塹，聚壤成基。一槨既啟，雙棺在茲。捨畚悽愴，縱鍤漣而。<sub>左氏傳曰：宋災，陳畚挶。*杜預曰：畚，簣籠也。*畚音本。挶，居局切。爾雅曰：鍬謂之鍤。周易曰：泣血漣如。杜預左傳注曰：而，~~助~~語助也[^60.4.2]。</sub>

芻靈已毀，塗車既摧。<sub>禮記曰：塗車芻靈，自古有之也。</sub>

几筵糜腐，俎豆傾低。盤或梅李，盎或醢醯。<sub>爾雅曰：盎謂之缶。又曰：肉謂之醢。*郭璞曰：肉醬也；音海。*說文曰：醯，酸也。醯，呼蹄切。</sub>

蔗傳餘節，瓜表遺犀。<sub>犀，已見上文。</sub>

追惟夫子，生自何代？曜質幾年？潛靈幾載？<sub>寡婦賦曰：潛靈邈其不反。</sub>

為壽為夭？寧顯寧晦？銘誌湮滅，姓字不傳。今誰子後？曩誰子先？功名美惡，如何蔑然？百堵皆作，十仞斯齊。<sub>毛詩曰：百堵皆興。</sub>

墉不可轉，塹不可迴。黃腸既毀，便房已頹。循題興念，撫俑增哀。<sub>漢書曰：霍光薨，賜便房、黃腸、題湊各一具。*蘇林曰：以柏木黃心致累棺外，故曰黃腸；木頭皆內向，故曰題湊。如淳曰：便房，冢壙中室也。*埤蒼曰：俑，木送人葬也；餘腫切。俑或為偶。偶，刻木以像人形；五苟切。</sub>

射聲垂仁，廣漢流渥。<sub>范曄後漢書曰：曹褒遷射聲校尉。射聲營舍有停棺不葬百餘所，褒親履行，問其意，故吏對曰：此等多是建武以來絕無後者，故不得埋掩。褒為買空地，悉葬其無主者，設祭以祀之。東觀漢記曰：陳寵，字昭公，沛國人也。轉廣漢太守。先是雒~~陽~~城南[^60.4.3]，每陰，常有哭聲，聞於府中。寵使案行，昔歲倉卒時，骸骨不葬者多。寵乃敕縣葬埋，由是即絕也。</sub>

祠骸府阿，掩骼~~`格`~~城曲[^60.4.4]。<sub>禮記曰：孟春之月，掩骼埋胔。*鄭玄曰：骨枯曰骼；*音格。</sub>

仰羨古風，為君改卜。<sub>孝經曰：卜其宅兆而安厝之。</sub>

輪移北隍，窀穸東麓。<sub>說文曰：城池無水曰隍；音皇。左氏傳：楚子曰「窀穸之事。」*杜預曰：窀，厚也；穸，夜也。厚夜，長夜，謂葬~~為~~埋也[^60.4.5]。*說文曰：穸，葬下棺也。穀梁傳曰：林屬於山為麓。</sub>

壙即新營，棺仍舊木。鄭玄周禮注曰：壙，謂冢中也。棺或為![&#x2145E;](images/2145E.svg)，非也。合葬非古，周公所存。<sub>禮記：武子曰「合葬非古，自周公已來，未之有改也[^60.4.6]。」</sub>

敬遵昔義，還祔雙魂。<sub>禮記：孔子曰：魯人之祔也，合之。*鄭玄曰：祔，謂合葬也。*</sub>

酒以兩壺，牲以特豚。幽靈髣彿，歆我犧樽。嗚呼哀哉！<sub>魏太祖祭橋玄文曰：幽靈潛翳。李康渂髏賦曰：幽魂髣彿，忽有人形。禮記曰：祀周公於太廟，牲用白~~牲~~牡[^60.4.7]，尊用犧象也；許宜切。</sub>

[^60.4.1]: 考異：注「高誘曰棺題曰和」：袁本、茶陵本無此七字。案：或尤別據他本也。

[^60.4.2]: 考異：注「而助語也」：袁本、茶陵本「助語」作「語助」，是也。

[^60.4.3]: 考異：注「先是雒陽城南」：何校引徐云「廣漢治雒縣」，此「陽」字衍文，是也。各本皆衍。

[^60.4.4]: 考異：注「格」：茶陵本作「音格」二字，在注末，是也。袁本亦誤。

[^60.4.5]: 考異：注「葬為埋也」：何校「葬為」改「謂葬」，陳同，是也。各本皆誤。

[^60.4.6]: 考異：注「未之有也」：何校「有」下添「改」字，陳同，是也。各本皆脫。

[^60.4.7]: 考異：注「牲用白牲」：案：下「牲」當作「牡」。各本皆偽。

## 祭屈原文

<sub>沈約宋書曰：少帝即位，出延之為始平太守。之郡，道經汨潭，為湘州刺史張邵作祭屈原文，以致其意。</sub>

> 顏延年

惟有宋五年月日，湘州刺史吳郡張邵，<sub>沈約宋書曰：張邵，字茂宗，吳郡人也。</sub>

恭承帝命，建旟舊楚。<sub>賈誼弔屈原曰：恭承嘉惠兮，俟罪長沙。周禮曰：州里建旟。鄭玄毛詩箋曰：謂州長之屬。陸機高祖功臣頌曰：舊楚是分。</sub>

訪懷沙之淵，得捐珮之浦。<sub>楚辭曰：懷沙礫而自沈兮，不忍見之蔽壅。又曰：捐余玦兮江中，遺余珮兮灃浦。</sub>

弭節羅潭，艤舟汨渚。<sub>楚辭曰：路漫漫其悠遠，夕弭節而高厲。漢書曰：烏江亭長艤舡待。*如淳曰：南方人謂整舡向岸曰艤。*</sub>

乃遣戶曹掾某，敬祭故楚三閭大夫屈君之靈：<sub>王逸楚辭序曰：屈原與楚同姓，仕於懷王，為三閭大夫。</sub>

蘭薰而摧，玉縝則折。<sub>語林曰：毛伯成負其才氣，常稱寧為蘭摧玉折，不作蒲芬艾榮。管子曰：夫玉折而不撓，勇也。禮記：孔子曰「君子比德於玉焉，縝密以栗，智也。」*鄭玄曰：縝，緻也。*</sub>

物忌堅芳，人諱明潔。<sub>堅芳，即玉及蘭。劉熙孟子注曰：白玉之性堅。蔡邕度尚碑曰：明潔鮮白珪。</sub>

曰若先生，逢辰之缺。<sub>賈誼弔屈原~~文~~曰[^60.5.1]：嗟若先生，獨離此咎。楚辭曰：悼余生之不辰，逢此世之匡攘。</sub>

溫風怠時，飛霜急節。<sub>溫風長物，飛霜殺物也。周書曰：小暑之日溫風至。京房占曰：三月建辰風衰怠。桓麟七說曰：飛霜厲其末，飆風激其崖。</sub>

嬴芈遘紛，昭懷不端；<sub>嬴，秦姓；芈，楚姓。王逸楚辭序曰：是時秦昭王使張儀譎詐懷王，令絕齊交。又使誘懷王請與俱會武關，遂脅與俱歸，拘留不遺，卒客死於秦。大戴禮曰：太子處位不端，受業不敬，此屬太保之任也。</sub>

謀折儀尚，貞蔑椒蘭。<sub>史記曰：楚懷王既絀屈平，秦乃令張儀事楚。秦昭王欲與懷王會，欲行，屈平曰「秦不可信。」王問子蘭，蘭勸王行。秦因留懷王。王逸楚辭序曰：同列大夫上官靳尚妒害其能，共譖毀之。楚辭曰：椒專佞以慢諂兮，~~極~~樧又欲充夫佩~~緯~~幃[^60.5.2]。*王逸曰：椒，大夫子椒也。*楚辭曰：余以蘭為可恃兮，羌無實而~~害~~容長[^60.5.3]。*王逸曰：蘭，懷王之少弟，司馬子蘭也。*</sub>

身絕郢闕，迹遍湘干。<sub>郢，楚都也。毛萇詩傳曰：干，崖也。</sub>

比物荃蓀，連類龍鸞。<sub>韓子曰：連類比物，見者以為虛而無用。荃蓀，香草也。王逸楚辭序曰：善鳥香草，以配忠貞；虯龍鸞鳳，以託君子。</sub>

聲溢金石，志華日月。<sub>金石，樂也。金曰鍾，石曰磬。吳越春秋：樂師曰「君王之德，可刻之於金石。」史記：太史公曰「屈原蟬蛻於濁穢，以浮游塵埃之外。推此志也，與日月爭光可也。」</sub>

如彼樹芳，實穎實發。<sub>毛詩曰：實發實秀，實穎實栗。</sub>

望汨心欷，瞻羅思越。<sub>吳質答東阿王書曰：精散思越。</sub>

藉用可塵，昭忠難闕。<sub>周易曰：藉用白茅，何咎之有？夫茅之為物薄，而用可重也。左氏傳：君子曰「風有采蘩采蘋，雅有行葦泂酌，昭忠信也。」</sub>

[^60.5.1]: 考異：注「賈誼弔屈原文曰」：袁本、茶陵本無「文」字，是也。上引亦無此字。

[^60.5.2]: 考異：注「極又欲充夫佩緯」：陳云「極」，「樧」誤，是也。「緯」當作「幃」。各本皆誤。

[^60.5.3]: 考異：注「羌無實而害長」：案：「害」當作「容」。各本皆誤。

## 祭顏光祿文

<sub>顏光祿，即顏延年也。</sub>

> 王僧達

維宋孝建三年。<sub>沈約宋書曰：孝建，孝武年號也。</sub>

九月癸丑朔十九日辛未，王君以山羞野酌，敬祭顏君之靈：

嗚呼哀哉！夫德以道樹，禮以仁清。<sub>尙書曰：樹德務滋。*孔安國曰：樹，立也。清，明也。*</sub>

惟君之懿，早歲飛聲。<sub>思玄賦曰：盍遠迹以飛聲。</sub>

義窮機彖，文蔽班楊。<sub>機彖，謂周易。班，班固；楊，楊雄也[^60.6.1]。郭璞三倉解詁曰：楊音盈，協韻。</sub>

性婞剛潔，志度淵英。<sub>楚辭曰：鯀婞直以亡身兮。婞猶直也。</sub>

登朝光國，實宋之華。<sub>班固漢書述曰：弱冠登朝。蔡邕陳太丘碑曰：紆珮金紫，光國垂勳。國語：季文子曰「吾聞以德榮為國華。」*韋昭曰：為國光華。*</sub>

才通漢魏，譽浹龜沙。<sub>漢書曰：龜茲國王治延城，去長安七千四百八十里。尙書曰：被于流沙。漢書：李陵歌曰「經萬里，度沙漠。」說文曰：北方流沙。</sub>

服爵帝典，棲志雲阿。<sub>言服爵雖依帝典，而棲志實在雲阿，言高遠也。管子曰：將立朝廷者，則爵服不可貴也。張華勵志詩曰：棲志浮雲。</sub>

清交素友，比景共波。<sub>共波猶連波，以喻多。</sub>

氣高叔夜，嚴方仲舉。<sub>叔夜，嵇康字也[^60.6.2]。司馬彪續後漢書曰：陳蕃，字仲舉，汝南人也。出為豫章太守，性方峻，不接賓客。</sub>

逸翮獨翔，孤風絕侶。<sub>郭璞遊仙詩曰：逸翮思拂霄。廣雅曰：風，聲也。</sub>

流連酒德，嘯歌琴緒。<sub>漢書：班伯曰「式號式謼，大雅所流連。」劉靈有酒德頌。毛詩曰：嘯歌傷懷。琴緒，緒，引緒也[^60.6.3]。</sub>

遊顧移年，契闊燕處。<sub>何敬祖雜詩曰：惆悵出遊顧。毛詩曰：死生契闊。</sub>

春風首時，爰談爰賦。秋露未凝，歸神太素。<sub>列子曰：太素者質之始。明發晨駕，瞻廬望路。毛詩曰：明發不寐。</sub>

心悽目泫，情條雲互。<sub>李陵詩曰：仰視浮雲馳，奄忽互相踰[^60.6.4]。</sub>

涼陰掩軒，娥月寢耀。<sub>姮娥掩月，故曰娥月。周易歸藏曰：昔常娥以西王母不死之藥服之，遂奔月，為月精。</sub>

微燈動光，几牘誰炤？衾衽長塵，絲竹罷調。擥悲蘭宇，屑涕松嶠。<sub>楚辭曰：涕漸漸其如屑。</sub>

古來共盡，牛山有淚。<sub>晏子春秋曰：景公遊於牛山，北臨其國，流涕曰「若何去此而死乎！」艾孔、梁丘據皆泣，唯晏子獨笑。公收~~淚~~涕而問之[^60.6.5]，晏子曰「使賢者常守，則太公桓公有之；使勇者常守，則莊公有之。吾君安得此泣而為流涕？是曰不仁也。見不仁之君一，諂諛之臣二，所以獨笑也。」</sub>

非獨昊天，殲我明懿。<sub>毛詩曰：彼蒼者天，殲我良人。</sub>

以此忍哀，敬陳奠饋。<sub>蒼頡篇曰：饋，祭名也。</sub>

申酌長懷，顧望歔欷。嗚呼哀哉！<sub>范曄後漢書曰：劉陶上疏曰：喟爾長懷，中篇而歎。</sub>

[^60.6.1]: 考異：注「機彖謂周易班班固楊楊雄也」：袁本、茶陵本此注并入五臣，恐尤亦非善舊。

[^60.6.2]: 考異：注「叔夜嵇康字也」：袁本、茶陵本此注并入五臣，恐尤亦非善舊。

[^60.6.3]: 考異：注「琴緒緒引緒也」：案：此有誤。各本皆同，無可考也。

[^60.6.4]: 考異：注「仰視浮雲馳奄忽互相踰」：袁本、茶陵本「浮」作「驚」，「馳奄忽」作「逝紛紛」。案：此尤校改之也。

[^60.6.5]: 考異：注「公收淚而問之」：袁本、茶陵本「淚」作「涕」，是也。

附

案：陸貽典嘗據尤本校汲古閣本。其尤跋後又有跋，曰「說友到郡之初，倉使尤公方議鋟文選板以實故事，念費差廣而力未給。說友言曰『是固此邦闕文也。願略他費以佐其用可乎？』迺相與規度費出。閱一歲有半而後成，則所以敬事於神者厚矣。江東歲比旱，說友日與池人禱之神焉。蓋有禱輒應。歲既弗登，獨池之歉猶十四也。顧神貺昭答如此，亦有以哉！文選以李善本為勝，尤公博極群書，今親為讎校有補云云。」「補」字下損失。今本無此跋，必脫去也。說友，袁說友，即尤跋之袁史君。此跋末言尤之讎校，語雖未竟，而其有所改易，顯然已見，今錄附於後，以資詳考。

文選卷第六十

賜進士出身通奉大夫江南蘇松常鎮太等處承宣布政使司布政使胡克家重校刊
