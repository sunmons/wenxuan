## 西都賦一首[^1.2.1]

有西都賓問於東都主人曰「蓋聞皇漢之初經營也，嘗有意乎都河洛矣，輟而弗康，寔用西遷，作我上都。主人聞其故而覩其制乎？」<sub>孝經鈎命決曰：道機合者稱皇。尙書曰：厥旣得吉卜，乃經營。東都有河南洛陽，故曰河洛也。鄭玄論語注曰：輟，止也；張衞切。孔安國尙書傳曰：康，安也。穀梁傳曰：葬我君桓公；我君，接上下也。</sub>

主人曰「未也。願賓攄懷舊之蓄念，發思古之幽情,，博我以皇道，弘我以漢京。」<sub>廣雅曰：攄，舒也。孔安國尙書傳曰：蓄，積也。論語：顏淵曰「夫子博我以文」。</sub>

賓曰「唯唯。漢之西都，在於雍州，寔曰長安。<sub>禮記曰：父召，无諾，唯而起。漢書曰：秦地於禹貢時跨雍梁二州，漢興，立都長安。</sub>

左據函谷二崤之阻，表以太華終南之山，<sub>戰國策：蘇秦曰「秦，東有殽函之固」。鹽鐵論曰：秦左殽函。漢書音義：韋昭曰，函谷關。左氏傳曰：崤有二陵，其南陵，夏后臯之墓，其北陵，文王所避風雨也。表，標也。山海經曰：華首之山西六十里曰太華之山。毛詩曰：終南何有，有條有枚；毛萇曰：終南，周之名山中南也。</sub>

右界襃斜隴首之險，帶以洪河涇渭之川。<s>衆流之隈，汧涌其西。</s>[^1.2.2]<sub>長楊賦曰：命右扶風發人，西自襃斜。梁州記曰：萬石城泝漢上七里有襃谷，南口曰襃，北口曰斜，長四百七十里。鹽鐵論曰：秦右隴阨。漢書：幸雍，白麟歌曰「朝隴首，覽西垠」。尙書曰：導河自積石，南至于華陰。山海經曰：涇水出長城北。尙書曰：導渭自鳥鼠同穴。</sub>

華實之毛，則九州之上腴焉，防禦之阻，則天地之隩區焉。<sub>春秋文耀鉤曰：春致其時，華實乃榮。左氏傳：君子曰「澗溪沼沚之毛」。漢書曰：秦地，九州膏腴。楊雄衞尉箴曰：設置山險，盡爲防禦。說文曰：隩，四方之土可定居者也；於報切。</sub>

是故橫被六合，三成帝畿，周以龍興，秦以虎視，<sub>漢書音義：文穎曰，關西爲橫。孔安國尙書傳曰：被，及也。呂氏春秋曰：神通乎六合；高誘曰：四方上下爲六合。三成帝畿，謂周秦漢也。樂稽耀嘉曰[^1.2.3]：德象天地爲帝。周禮曰：方千里曰王畿。史記曰：周后稷，名弃，堯舜時爲農師，號后稷，姓姬氏，至孫公劉，周之道興，至文王徙都豐，武王滅紂。孔安國尙書序曰：漢室龍興。史記曰：秦之先，帝顓頊之苗裔，至孝公作咸陽，政幷六國，稱皇帝。周易曰：虎視眈眈，其欲逐逐。</sub>

及至大漢受命而都之也。仰悟東井之精，俯協河圖之靈。<sub>漢書曰：漢元年十月，五星聚于東井，沛公至灞上。又曰：以歷推之，從歲星也。此高祖受命之符。尙書雒書曰：河圖，命紀也。然五經緯，皆河圖也。春秋漢含孳曰：劉季握卯金刀，在軫北，字季，天下服，卯在東方，陽所立，仁且明，金在西方，陰所立，義成功，刀居右，字成章。刀擊秦，枉矢東流，水神哭祖龍，然則成功在西[^1.2.4]，故都長安。</sub>

奉春建策，留侯演成，<sub>漢書曰：高祖西都洛陽，戍卒婁敬求見，說上曰「陛下都洛不便，不如入關，據秦之固」。上問張良，良因勸上。是日車駕西都長安，拜婁敬爲奉春君，賜姓劉氏。又曰：封張良爲留侯也。蒼頡篇曰：演，引也。</sub>

天人合應，以發皇明，乃眷西顧，寔惟作京。<sub>天，謂五星也。人，謂婁敬也。皇，謂高祖也。四子講德論曰：天人並應。毛詩曰：乃眷西顧，此惟與宅。</sub>

於是睎秦嶺，睋北阜，挾豐霸[^1.2.5]，據龍首。<sub>說文曰：睎，望也；呼衣切。秦嶺，南山也。漢書曰：秦地有南山。睋，視也，五哥切。北阜，山也。漢書：文帝曰「以北山石爲槨」。張揖上林賦注曰：豐水出鄠南山豐谷。漢書曰：霸水出藍田谷。山海經曰：華山之西，龍首之山也。</sub>

圖皇基於億載，度宏規而大起[^1.2.6]。<sub>長楊賦曰：規億載。孔安國尙書傳曰：十萬曰億。爾雅曰：載，年也。小雅曰：羌，發聲也。度與羌古字通。度或爲慶也[^1.2.7]。</sub>

肇自高而終平，世增飾以崇麗，歷十二之延祚，故窮泰而極侈。<sub>漢書：高祖[^1.2.8]；張晏曰：以爲功最高[^1.2.9]，而爲漢帝之祖[^1.2.10]，故特起名焉。漢書：孝平皇帝，元帝庶孫；荀悅曰：諱衎。漢自高祖至于孝平，凡十二帝也。國語曰：天地之所祚；賈逵曰：祚，祿也。</sub>

建金城而萬雉，呀周池而成淵。<sub>鹽鐵論曰：秦四塞以爲固，金城千里。鄭玄周禮注曰：雉，長三丈，高一丈。字林曰：呀，大空皃；火家切。說文曰：城有水曰池。</sub>

披三條之廣路，立十二之通門。<sub>周禮曰：匠人營國，方九里，旁三門；鄭玄曰：天子十二門，通十二子也。</sub>

內則街衢洞達，閭閻且千，九市開場，貨別隧分，人不得顧，車不得旋，闐城溢郭，旁流百廛，紅塵四合，煙雲相連。<sub>說文曰：街，四通也；音佳。爾雅曰：四達謂之衢。字林曰：閭，里門也。閻，里中門也。漢宮闕疏曰：長安立九市，其六市在道西，三市在道東。鄭玄周禮注曰：金玉曰貨。薛綜西京賦注曰：隧，列肆道也；音遂。鄭玄禮記注曰：填，滿也。填與闐同；徒堅切。又曰：廛，市物邸舍也；除連切。李陵詩曰：紅塵塞天地，白日何冥冥。</sub>

於是旣庶且富，娛樂無疆，都人士女，殊異乎五方，遊士擬於公侯，列肆侈於姬姜。<sub>論語曰：子適衞，冉有僕，子曰「庶矣哉」，冉有曰「旣庶矣，又何加焉」，曰「富之」。毛詩曰：惠我無疆。又曰：彼都人士。又曰：彼君子女。漢書曰：秦地五方雜錯，富人則商賈爲利，列侯貴人，車服僭上，衆庶倣效，羞不相及。鄭玄周禮注曰：肆，市中陳物處也。左氏傳：君子曰「詩云，雖有姬姜，無棄憔悴」也。</sub>

鄉曲豪舉，遊俠之雄，節慕原嘗，名亞春陵，連交合衆，騁騖乎其中。<sub>莊子曰：治州閭鄉曲。史記：魏公子無忌曰「平原之遊，徒豪舉耳」。文子曰：智過十人謂之豪。漢書曰：秦地豪桀，則游俠通姦。史記曰：平原君趙勝者，趙之諸公子也，諸子中勝最賢，賓客蓋至者數千人。又曰：孟嘗君，名文，姓田氏，孟嘗君在薛，招致諸侯賓客，食客數千人。又曰：春申君者，楚人也，名歇，姓黃氏，考烈王以歇爲相，封春申君，客三千餘人。又曰：魏公子無忌者，魏安釐王弟也，安釐王封公子爲信陵君，致食客三千。楚辭曰：朝騁騖乎江臯。說文曰：騁，直馳也。又曰：騖，亂馳也；音務。</sub>

若乃觀其四郊，浮遊近縣，則南望杜霸，北眺五陵，名都對郭，邑居相承，英俊之域，紱冕所興，冠蓋如雲，七相五公，<sub>鄭玄周禮注曰：王國百里爲郊。漢書曰：宣帝葬杜陵，文帝葬霸陵，高帝葬長陵，惠帝葬安陵，景帝葬陽陵，武帝葬茂陵，昭帝葬平陵。文子曰：智過萬人謂之英，千人謂之俊。蒼頡篇曰：紱，綬也。說文曰：冕，大夫以上冠也。毛詩曰：有女如雲。相，丞相也。漢書：韋賢爲丞相，徙平陵。車千秋爲丞相，徙長陵。黃霸爲丞相，徙平陵。平當爲丞相，徙平陵。魏相爲丞相，徙平陵。公，御史大夫、將軍通稱也。漢書曰：張湯爲御史大夫，徙杜陵。杜周爲御史大夫，徙茂陵。蕭望之爲前將軍，徙杜陵。馮奉世爲右將軍，徙杜陵。史丹爲大將軍，徙杜陵。然其餘不在七相之數者，並以罪國除故也。</sub>

與乎州郡之豪傑，五都之貨殖，三選七遷，充奉陵邑，蓋以強幹弱枝，隆上都而觀萬國也[^1.2.11]。<sub>文子曰：智過百人謂之傑，十人謂之豪。漢書曰：王莽於長安及五都立均官[^1.2.12]，更名雒陽、邯鄲、臨淄、宛、成都市長[^1.2.13]，皆爲五均司市稱師[^1.2.14]。三選，謂選三等之人。七遷，謂遷於七陵也。漢書曰：徙吏二千石、高訾富人及豪傑兼幷之家於諸陵，蓋亦以強幹弱枝，非獨爲奉山園也。又元帝詔曰：往者有司緣臣子之義，奏徙郡國人以奉園陵，自今所爲陵者，勿置縣邑。然則元帝始不遷人陪陵，自元以上，正有七帝也。春秋漢含孳曰：強幹弱流，天之道；宋均曰：流，猶枝也。左傳曰：魯諸大夫曰「禹會諸侯於塗山，執玉帛者萬國」。</sub>

---

封畿之內，厥土千里，逴躒諸夏，兼其所有。<sub>漢書曰：雒邑與宗周通封畿，爲千里。又曰：秦地沃野千里，人以富饒。逴躒，猶超絕也[^1.2.15]，逴音卓，躒，呂角切。論語：子曰「夷狄之有君，不如諸夏之亡也」。</sub>

其陽則崇山隱天，幽林穹谷，陸海珍藏，藍田美玉，<sub>上林賦曰：崇山嵸巃崔嵬。楊雄蜀都賦曰：蒼山隱天。韓詩曰：皎皎白駒，在彼穹谷[^1.2.16]；薛君曰：穹谷，深谷也。漢書：東方朔曰「漢興，去三河之地，止灞滻以西，都涇渭之南，此謂天下陸海之地」[^1.2.17]。范子計然曰：玉英出藍田。</sub>

商洛緣其隈，鄠杜濱其足，源泉灌注，陂池交屬，<sub>漢書：弘農郡有商縣、上雒縣，扶風有鄠縣、杜陽縣。說文曰：隈，水曲也；於回切。孔安國尙書傳曰：濱，涯也。又曰：澤鄣曰陂，停水曰池。</sub>

竹林果園，芳草甘木，郊野之富，號爲近蜀。<sub>言秦境富饒，與蜀相類，故號近蜀焉。漢書曰：秦地南有巴蜀廣漢，山林竹木蔬食果實之饒。爾雅曰：邑外曰郊，郊外曰野。</sub>

其陰則冠<sub>古亂</sub>以九嵕<sub>子紅</sub>，陪以甘泉，乃有靈宮起乎其中，秦漢之所極觀<sub>古亂</sub>，淵雲之所頌歎，於是乎存焉。<sub>漢書：谷口縣，九嵕山在西。戰國策：范雎說秦王曰「大王之國，北有甘泉谷口」。漢書：公孫卿曰「仙人好樓居」，於是上令甘泉作延壽館、通天臺。漢宮闕疏曰：甘泉林光宮，秦二世造。漢書曰：王子淵爲甘泉頌。又曰：楊子雲奏甘泉賦。</sub>

下有鄭白之沃，衣食之源，提封五萬，疆埸綺分，溝塍刻鏤，原隰龍鱗，決渠降雨，荷插成雲，五穀垂穎，桑麻鋪棻。<sub>史記曰[^1.2.m1]：韓聞秦之好興事，欲罷，无令東伐，迺使水工鄭國閒說秦，令鑿涇水，自中山西抵瓠口爲渠，並北山，東注洛，溉舄鹵之地四万餘頃。收皆畝稅一鍾，命曰鄭國渠。又曰[^1.2.m2]：趙中大夫白公復奏穿渠，引涇水，首起谷口，尾入櫟陽，注渭，溉田四千餘頃，因曰白渠。人得其饒，歌之曰「田於何所，池陽谷口，鄭國在前，白渠起後，舉插爲雲，決渠爲雨，涇水一石，其泥數斗，且溉且糞，長我禾黍，衣食京師，億万之口」。天子畿方千里，提封百万井；臣瓚案：舊說云，提，撮凡也。言大舉頃畝也；韋昭曰：積土爲封限也。毛詩曰：疆埸有瓜。周禮曰：十夫有溝；鄭玄曰：遂，廣深各二尺，溝倍之。說文曰：塍，稻田之畦也；音繩。爾雅曰：高平曰原，下濕曰隰。周禮曰：以五穀養病。漢書音義：韋昭曰，黍稷菽麥稻也。毛詩曰：實穎實栗；毛萇曰：穎，垂穎也；小雅曰：禾穗謂之穎。爾雅曰：鋪，布也；普胡切。王逸楚辭注曰：紛，盛皃也。棻與紛古字通。</sub>

東郊則有通溝大漕，潰渭洞河，汎舟山東，控引淮湖，與海通波。<sub>言通溝大漕，旣達河渭，又可以汎舟山東，控引淮湖之流，而與海通其波瀾。漢書武紀曰：穿漕渠通渭[^1.2.18]；如淳曰：水轉曰漕。蒼頡篇曰：潰，旁決也；胡對切。說文曰：洞，疾流也。國語曰：秦汎舟於河，歸糴於晉。史記曰：滎陽下引河，東南爲鴻溝，以與淮泗會也。</sub>

西郊則有上囿禁苑，林麓藪澤，陂池連乎蜀漢，繚以周墻，四百餘里，離宮別館，三十六所，神池靈沼，往往而在。<sub>上囿禁苑，卽林苑也。羽獵賦曰：開禁苑。穀梁傳曰：林屬於山爲麓。鄭玄周禮注曰：澤无水曰藪。漢書有蜀郡漢中郡[^1.2.19]。繚，猶繞也。三輔故事曰：上林連緜四百餘里。繚，力鳥切。離、別，非一所也。上林賦曰：離宮別館，彌山跨谷。三秦記曰：昆明池中有神池，通白鹿原。毛詩曰：王在靈沼。</sub>

其中乃有九真之麟，大宛之馬。黃支之犀，條枝之鳥[^1.2.20]，踰崑崙，越巨海，殊方異類，至于三萬里。<sub>漢書：宣帝詔曰，九真獻奇獸；晉灼漢書注曰：駒形，麟色，牛角。又武紀曰：貳師將軍廣利斬大宛王首，獲汗血馬。又曰：黃支自三萬里貢生犀。又曰：條枝國臨西海，有大鳥，卵如甕。山海經曰：帝之下都，崑崙之墟，高萬仞。河圖括地象曰：崑崙在西北，其高萬一千里。子虛賦曰：東注巨海也。</sub>

---

其宮室也，體象乎天地，經緯乎陰陽，據坤靈之正位，倣太紫之圓方。<sub>七畧曰：王者師天地，體天而行。是以明堂之制，內有太室，象紫微宮，南出明堂，象太微。春秋元命苞曰：紫之言此也，宮之言中也，言天神圖法，陰陽開閉，皆在此中也。周易曰：坤，地道也。楊雄司空箴曰[^1.2.21]：普彼坤靈，侔天作制。春秋合誠圖曰：太微，其星十二，四方。又曰：紫宮，大帝室也。</sub>

樹中天之華闕，豐冠山之朱堂，因瓌材而究奇，抗應龍之虹梁，列棼橑以布翼，荷棟桴而高驤。<sub>列子曰：周穆王築臺，號曰中天之臺。漢書曰：蕭何立東闕北闕。周易曰：豐其屋。漢書曰：蕭何作未央宮。潘岳關中記曰：未央宮殿，皆疏龍首山土作之。然殿居山上，故曰冠云。埤蒼曰：瓌瑋，珍琦也。應龍虹梁，梁形似龍，而曲如虹也。廣雅曰：有翼曰應龍。爾雅曰：螮蝀，虹也。螮音帝，蝀音董，虹音紅。說文曰：棼，複屋棟也；扶云切。又曰：橑，椽也；梁道切。又曰：翼，屋榮也。爾雅曰：棟謂之桴；音浮。</sub>

雕玉瑱以居楹，裁金璧以飾璫。<sub>言彫刻玉礩，以居楹柱也。爾雅曰：玉謂之雕[^1.2.22]；郭璞曰：治玉名也。廣雅曰：磌，礩也；瑱與磌古字通，並徒年切。說文曰：楹，柱也。上林賦曰：華榱璧璫；韋昭曰：裁金爲璧，以當榱頭。</sub>

發五色之渥彩，光爓<sub>音艷</sub>朗以景彰。<sub>毛詩曰：顏如渥丹；鄭玄曰：渥，厚漬也；烏學切。字林曰：爓，火貌也。</sub>

於是左墄右平，重軒三階，閨房周通，門闥洞開，列鍾虡於中庭，立金人於端闈。<sub>七略曰：王者宮中，必左墄而右平。摯虞決疑要注曰：凡太極乃有陛，堂則有階無陛也。左墄右平，平者，以文塼相亞次也，墄者，爲陛級也。言陛級勒墄然[^1.2.23]，七則切。王逸楚辭注曰：軒，樓板也。周禮：夏后氏世室九階；鄭玄曰：南面三，三面各二也。爾雅曰：宮中門謂之闈，小者謂之閨。毛萇詩傳曰：闥，門內也。史記曰：始皇大收天下兵器，聚之咸陽，銷以爲鐘鐻，鑄金人十二，重各千斤，置宮中；徐廣曰：鐻音巨。毛詩曰：設業設虡；毛萇曰：植曰虡；與鐻古字通也。三輔黃圖曰：秦營宮殿，端門四達，以則紫宮。闥，他曷切。</sub>

仍增崖而衡閾，臨峻路而啓扉。<sub>爾雅曰：仍，因也；仍或爲岌，非也。孔安國論語注曰：閾，門限也；胡洫切。又曰：峻，高大也。爾雅曰：闔謂之扉。</sub>

徇以離宮別寢，承以崇臺閒館，煥若列宿，紫宮是環。<sub>孔安國尙書傳曰：徇，循也。爾雅曰：室無東西廂，有室曰寢。又曰：四方而高曰臺。春秋合誠圖曰：紫宮，大帝室，太一之精也。漢書曰：中宮天極星，環之匡衞十二星，藩臣，皆曰紫宮也。</sub>

清涼宣温，神仙長年，金華玉堂，白虎麒麟，區宇若茲，不可殫論。<sub>三輔黃圖曰：未央宮有清涼殿、宣室殿、中温室殿、金華殿、太玉堂殿、中白虎殿、麒麟殿，長樂宮有神仙殿。孔安國尙書傳曰：殫，盡也。長年，亦殿名。</sub>

增盤崔嵬，登降炤爛，殊形詭制，每各異觀，乘茵步輦，惟所息宴。<sub>毛萇詩傳曰：崔，高大也；茲瑰切。王逸楚辭注曰：嵬，高也；才迴切。廣雅曰：炤，明也；音照。爛，亦明也；力旦切。應劭漢官儀曰：皇后婕妤乘輦，餘皆以茵，四人輿以行。鄭玄禮記注曰：茵，蓐也；於申切。周易曰：君子以鄉晦入宴息也。</sub>

後宮則有掖庭椒房，后妃之室。合歡增成[^1.2.24]，安處常寧，茝若椒風，披香發越，蘭林蕙草，鴛鸞飛翔之列。<sub>漢書曰：詔掖庭養視；應劭曰：掖庭，宮人之官。漢官儀曰：婕妤以下皆居掖庭。三輔黃圖曰：長樂宮有椒房殿。漢書曰：班婕妤居增成舍。桓子新論曰：董賢女弟爲昭儀，居舍號曰椒風。漢宮閣名：長安有合歡殿、披香殿、鴛鸞殿、飛翔殿。餘亦皆殿名。</sub>

昭陽特盛，隆乎孝成，屋不呈材，牆不露形，裛以藻繡，絡以綸連，隨侯明月，錯落其間，金釭銜璧，是爲列錢，翡翠火齊，流耀含英，懸黎垂棘，夜光在焉。<sub>漢書曰：孝成趙皇后弟絕幸，爲昭儀，居昭陽舍，其璧帶往往爲黃金釭[^1.2.m3]，函藍田璧，明珠翠羽飾之；音義曰：謂璧中之橫帶也。引漢書注云音義者，皆失其姓名，故云音義而已。說文曰：釭，轂鐵也。列錢，言金釭銜璧，行列似錢也。釭，古雙切。說文曰：裛，纏也；於劫切。又曰：綸，糾青絲綬也。淮南子曰：隨侯之珠，和氏之璧，得之而富，失之而貧；高誘曰：隨侯，漢東國姬姓諸侯也[^1.2.25]，隨侯見大蛇傷斷，以藥傅而塗之，後蛇於夜中銜大珠以報之，因曰隨侯之珠，蓋明月珠也。李斯上書曰：有隨和之寶，垂明月之珠。張揖上林賦注曰：翡翠，大小如爵，雄赤曰翡，雌青曰翠。韻集曰：玫瑰，火齊珠也。戰國策：應侯謂秦王曰「梁有懸黎，楚有和璞，而爲天下名器」。左氏傳曰：晉荀息請以垂棘之璧，假道於虞以伐虢。許慎淮南子注曰：夜光之珠，有似明月，故曰明月也。高誘以隨侯爲明月，許慎以明月爲夜光。班固上云隨侯明月，下云懸黎垂棘夜光在焉，然班以夜光非隨珠明月矣，以三都合爲一寶，經典不載夜光本末，故說者參差矣。西京賦曰，流懸黎之夜光；吳都賦曰，隨侯於是鄙其夜光；鄒陽云，夜光之璧；劉琨云，夜光之珠；尹文子曰，田父得寶玉，徑尺，置於廡上，其夜明照一室。然則夜光爲通稱，不繫之於珠璧也。</sub>

於是玄墀釦砌，玉階彤庭，碝磩綵緻，琳珉青熒，珊瑚碧樹，周阿而生。<sub>漢書曰：昭陽舍中庭彤朱，而殿上髹漆，砌皆銅沓，黃金塗，白玉階。然墀以髹漆，故曰玄也。釦砌，以玉飾砌也。說文曰：釦，金飾器；枯後切。廣雅曰：砌，戺也；且計切。說文曰：碝，石之次玉也；如兗切。磩，碝類也，音戚。鄭玄禮記注曰：緻，密也。郭璞上林賦注曰：珉，玉名也。張揖上林賦注曰：珉，石次玉也。廣雅曰：珊瑚，珠也。淮南子曰：崐崘山有碧樹在其北；高誘曰：碧，青石也。韓詩曰：曲景曰阿。然此阿，庭之曲也。</sub>

紅羅䬃纚，綺組繽紛，精曜華燭，俯仰如神。<sub>薛綜西京賦注曰：䬃纚，長袖貌也；䬃，思合切；纚，山綺切。說文曰：綺，文繒也。孔安國尙書傳曰：組，綬也。楚辭曰：佩繽紛其繁飾；王逸曰：繽紛，盛貌也；繽，匹人切。戰國策：張儀謂楚王曰「彼鄭國之女，粉白黛黑，立於衢閒，非知而見之者以爲神」。</sub>

後宮之號，十有四位，窈窕繁華，更盛迭貴，處乎斯列者，蓋以百數。<sub>漢書曰：大星正妃，餘三星後宮。又贊曰：漢興，因秦之稱號，帝正適稱皇后，妾皆稱夫人，號凡十四等云。昭儀位視丞相，婕妤視上卿，娙娥視中二千石，傛華視真二千石[^1.2.26]，美人視二千石，八子視千石，充依視千石[^1.2.27]，七子視八百石，良人視七百石，長使視六百石，少使視四百石，五官視三百石，順常視二百石，無涓、共和、娛靈、保林、良使、夜者，皆視百石。毛詩曰：窈窕淑女，君子好逑。史記：華陽夫人姊說夫人曰「不以繁華時樹本」。方言曰：迭，代也；徒結切。娙音刑。</sub>

左右庭中，朝堂百寮之位，蕭曹魏邴，謀謨乎其上，<sub>尙書曰：百寮師師。漢書曰：蕭何，沛人，漢王卽皇帝位，拜何爲相國。又曰：曹參，沛人也，代蕭何爲相國。又曰：魏相，字弱翁，濟陰人也，宣帝卽位，代韋賢爲丞相。又曰：邴吉，字少卿，魯國人也，宣帝卽位，代魏相爲丞相。孔安國尙書傳曰：謀，謨也。</sub>

佐命則垂統，輔翼則成化，流大漢之愷悌，盪亡秦之毒螫。<sub>李陵報蘇武書曰：其餘佐命立功之士。易乾鑿度曰：代者赤兌黃佐命；宋衷曰：此赤兌者，謂漢高帝也，黃者，火之子，故佐命，張良是也。孟子曰：君子創業垂統，爲可繼也。禮記曰：保者，慎其身以輔翼之。長楊賦曰：今朝廷出凱悌，行簡易。四子講德論曰：秦之時，處位任政者，並施螫毒。說文曰：螫，行毒也；舒亦切。</sub>

故令斯人揚樂和之聲，作畫一之歌，功德著乎祖宗，膏澤洽乎黎庶。<sub>孔叢子曰：孔子曰，古之帝王，功成作樂，其功善者其樂和，樂和則天下且由應之，況百獸乎。漢書曰：蕭何薨，曹參代之，百姓歌之曰「蕭何爲法，較若畫一，曹參代之，守而勿失，載其清淨，人以寧一」。又景帝詔曰：謌者所以發德，舞者所以立功。申屠嘉奏曰：高皇帝宜爲太祖，孝文帝宜爲太宗。史記：太史公曰，成王作頌，沐浴膏澤，而歌詠勤苦。孟子曰：膏澤下於民。孔安國尙書傳曰：黎，衆也。</sub>

又有天祿石渠，典籍之府，命夫惇誨故老，名儒師傅，講論乎六蓺，稽合乎同異。<sub>三輔故事曰：天祿閣在大祕殿北[^1.2.28]，以閣秘書。石渠已見上文，然同卷再見者，並云已見上文，務從省也，他皆類此。爾雅曰：惇，勉也。孔安國尙書傳曰：誨，教也。周禮曰：六蓺，禮樂射御書數。孔安國尙書傳曰：稽，考也。</sub>

又有承明金馬，著作之庭，大雅宏達，於茲爲羣，元元本本，殫見洽聞，啓發篇章，校理秘文。<sub>漢書曰：嚴助爲會稽太守，帝賜書曰，君猒承明之廬；張晏曰：承明廬在石渠門外。金馬已見上文。大雅，謂有大雅之才者，詩有大雅，故以立稱焉。漢書：武帝曰，司馬相如之倫，皆辨智閎達。元元本本，謂得其元本也。孔叢子曰：萇弘曰「仲尼洽聞強記」。孝經鈎命決曰：丘掇秘文。</sub>

周以鉤陳之位，衞以嚴更之署，總禮官之甲科，羣百郡之廉孝。<sub>樂汁圖曰：鉤陳，後宮也。服虔甘泉賦注曰：紫宮外營，勾陳星也。然王者亦法之。薛綜西京賦注曰：嚴更，督行夜鼓也。漢書曰：奉常掌禮儀，屬官有五經博士。又曰：匡衡射策甲科，除太常掌故[^1.2.29]。又曰：秦分天下爲郡縣。又曰：興廉舉孝也。</sub>

虎賁贅衣，閹尹閽寺，陛戟百重，各有典司。<sub>尙書：周公曰「綴衣虎賁」。公羊傳曰：贅，猶綴也；贅，之銳切。周禮曰：內小臣奄，上士，又有閽人寺人。漢書曰：太后盛服坐武帳，武士陛戟，陳列殿下也。</sub>

周廬千列，徼道綺錯。<sub>史記：衞令曰，周廬設卒甚謹；漢書音義：張晏曰，直宿曰廬。漢書曰：中尉掌徼循京師；如淳曰：所謂遊徼循禁，備盜賊也。</sub>

輦路經營，脩除飛閣。<sub>輦路，輦道也，上林賦曰：輦道纚屬；如淳曰：輦道，閣道也。司馬彪上林賦注曰：除，樓陛也。</sub>

自未央而連桂宮，北彌明光而亘長樂，凌隥道而超西墉，掍建章而連外屬，設璧門之鳳闕，上觚稜而棲金爵。<sub>漢書曰：高祖至長安，蕭何作未央宮。三輔舊事曰：桂宮內有明光殿。毛萇詩傳曰：彌，終也。方言曰：絙，竟也[^1.2.30]；亘與絙古字通。漢書曰：高祖修長樂宮。薛綜西京賦注曰：隥，閣道也；丁鄧切。毛萇詩傳曰：墉，城也。方言曰：掍，同也，音義與混同；胡本切。漢書曰：建章宮，其東則鳳闕，高二十餘丈，其南有璧門之属。漢書音義：應劭曰，觚，八觚，有隅者也；音孤。說文曰：稜，柧也；柧與觚同。稜，落登切。三輔故事曰：建章宮闕上有銅鳳皇。然金爵則銅鳳也。</sub>

內則別風之嶕嶢[^1.2.31]，眇麗巧而聳擢，張千門而立萬戶，順陰陽以開闔。爾乃正殿崔嵬，層構厥高，臨乎未央，經駘盪而出馺娑，洞枍詣與天梁，上反宇以蓋戴，激日景而納光。<sub>三輔故事曰：建章宮東有折風闕；關中記曰：折風一名別風。廣雅曰：嶕嶢，高也；嶕，茲堯切。漢書曰：建章宮度爲千門萬戶，前殿度高未央。然前殿則正殿也。長門賦曰：正殿嵬以造天。其高臨乎未央，高之甚也，崔嵬，高貌也。關中記曰：建章宮有馺娑、駘盪、枍詣、承光四殿。馺，素合切。娑，蘇可切。駘音殆。枍，烏詣切。天梁，亦宮名也。小雅曰[^1.2.32]：蓋、戴，覆也。激日景而納光，言宮殿光輝，外激於日，日景下照，而反納其光也。</sub>

神明鬱其特起，遂偃蹇而上躋，軼雲雨於太半，虹霓迴帶於棼楣，雖輕迅與僄狡，猶愕眙而不能階。<sub>漢書曰：孝武立神明臺。王逸楚辭注曰：偃蹇，高貌也。公羊傳曰：躋者何，躋，升也。三蒼曰：軼，從後出前也；餘質切。漢書音義：韋昭曰，凡數三分有二爲太半。尸子曰：虹霓爲析翳。棼已見上文。爾雅曰：楣謂之梁；靡飢切。方言曰：僄，輕也；芳妙切。鄭玄禮記注曰：狡，疾也；古飽切。字書曰：愕，驚也；五各切。字林曰：眙，驚貌；勑吏切。</sub>

攀井幹而未半，目眴轉而意迷，舍櫺檻而卻倚，若顛墜而復稽，魂怳怳以失度，巡迴塗而下低。<sub>漢書曰：武帝作井幹樓，高五十丈，輦道相属焉。幹音寒。司馬彪莊子注曰：井幹，井欄也。然積木有若欄也。蒼頡篇云：眴，視不明也；侯遍切。說文：櫺，楯閒子也；力丁切。王逸楚辭注曰[^1.2.m4]：檻，楯也；胡黯切。說文曰：稽，留止也。長門賦曰：神怳怳而外淫。王逸楚辭注曰：怳，失意也；況往切。</sub>

旣懲懼於登望，降周流以徬徨，步甬道以縈紆，又杳窱而不見陽。<sub>廣雅曰：懲，恐也。楚辭曰：寤從容以周流，聊逍遙而自恃。毛詩序曰：徬徨不忍去。淮南子曰：甬道相連；高誘曰：甬道，飛閣複道也。說文：縈紆，猶回曲也。又曰：杳，杳窱也。廣雅曰：窈窱，深也[^1.2.33]；窈與杳同，烏鳥切。窱，他弔切。毛萇詩傳曰：陽，明也。</sub>

排飛闥而上出，若遊目於天表，似無依而洋洋。<sub>廣雅曰：排，推也；簿階切。闥，門闥也。楚辭曰：忽反顧而遊目。王逸楚辭注曰：洋洋，无所歸貌。</sub>

前唐中而後太液，覽滄海之湯湯，揚波濤於碣石，激神岳之嶈嶈[^1.2.34]，濫瀛洲與方壺，蓬萊起乎中央。<sub>漢書曰：建章宮，其西則有唐中數十里，其北沼太液池，漸臺高二十餘丈，名曰太液，池中有蓬萊、方丈、瀛州、壺梁[^1.2.35]，象海中神山；如淳曰：唐，庭也。尙書曰：湯湯洪水方割。蒼頡篇曰：濤，大波。尙書曰：夾右碣石入於河；孔安國曰：海畔山也。毛詩曰：應門將將。說文曰：濫，泛也；力暫切。列子：渤海之中有大壑，其中有山，一曰岱輿，二曰員嶠，三曰方壺，四曰瀛州，五曰蓬萊。</sub>

於是靈草冬榮，神木叢生，巖峻崷崪，金石崢嶸。<sub>神木、靈草，謂不死藥也。史記曰：三神山，仙人不死藥皆在焉。杜預左氏傳注曰：巖，險也。說文曰：峻、峭，高也。峻，思俊切。崷，高貌也；慈由切。爾雅曰：崪者，厜㕒也，慈恤切。郭璞方言注曰：崢嶸，高峻也；崢，力耕切；嶸，胡萌切。</sub>

抗仙掌以承露，擢雙立之金莖，軼埃堨之混濁，鮮顥氣之清英。<sub>言承露之高也。漢書曰：孝武又作柏梁、銅柱、承露仙人掌之属矣。方言曰：擢，抽也；達卓切。金莖，銅柱也。王逸楚辭注曰：埃，塵也。許慎淮南子注曰：壒，埃也[^1.2.36]；堨與壒同，於害切。鮮，絜也。楚辭曰：天白顥顥。說文曰：顥，白貌；胡暠切。鮮或爲釐，非也。</sub>

騁文成之丕誕，馳五利之所刑，庶松喬之羣類，時遊從乎斯庭，實列仙之攸館，非吾人之所寧。<sub>漢書曰：齊人李少翁以方術見上，拜少翁爲文成將軍，言上卽欲與神通，宮室被服非象神物不至，乃作甘泉宮，中爲臺，畫天地泰一諸鬼神，而置祭具以致天神。又曰：樂成侯登上書言欒大，天子見大悅，曰「臣之師有不死之藥可得，仙人可致」，乃拜大爲五利將軍。毛萇詩傳曰：刑，法也。列仙傳曰：赤松子者，神農時雨師也，服水玉以教神農。又曰：王子喬者，周靈王太子晉也，道人浮丘公接以上嵩高山。</sub>

---

爾乃盛娛游之壯觀，奮泰武乎上囿，因茲以威戎夸狄，耀威靈而講武事。<sub>史記：相如封禪書曰，斯事天下之壯觀。禮記曰：西方曰戎，北方曰狄。又曰：孟冬之月，天子乃命將帥講武，習射御。毛詩序曰：有常德以立武事。</sub>

命荊州使起鳥，詔梁野而驅獸，毛羣內闐，飛羽上覆，接翼側足，集禁林而屯聚。<sub>尙書曰：荊及衡陽惟荊州。又曰：華陽黑水惟梁州。然則南方多獸，故命使之。枚乘兔園賦曰：翶翔羣熙，交頸接翼。</sub>

水衡虞人，修其營表。種別羣分，部曲有署。<sub>周禮：川衡[^1.2.37]；鄭玄曰：川，流水也，衡，平其大小也。周禮曰：虞人萊所田之野爲表；鄭司農曰：表，所以識正行列也。司馬彪續漢書曰：將軍皆有部，大將軍營五部，部有校尉一人，部下有曲，曲有軍候一人。</sub>

罘網連紘，籠山絡野。列卒周匝，星羅雲布。<sub>鄭玄禮記注曰：獸罟曰罘；扶流切。紘，罘之綱也[^1.2.38]；胡萌切。方言曰：絡，繞也；來各切。羽獵賦曰：渙若天星之羅。韓子曰：雲布風動。</sub>

於是乘<s>鑾</s>輿備法駕[^1.2.39]，帥羣臣。披飛廉，入苑門。<sub>蔡雍獨斷曰：天子至尊，不敢渫瀆言之，故託於乘輿也。又曰：天子出，車駕次第，謂之鹵簿，有法駕；司馬彪曰：法駕，六馬也。漢書武紀曰：長安作飛廉館。</sub>

遂繞酆鄗，歷上蘭，六師發逐，百獸駭殫，震震爚爚，雷奔電激，草木塗地，山淵反覆，蹂躪其十二三，乃拗怒而少息。<sub>世本曰：武王在酆鄗。杜預左氏傳注曰：酆，在始平鄠縣東[^1.2.40]；孚宮切。說文曰：鎬在上林苑中；鎬與鄗同，胡道切。三輔黃圖曰：上林有上蘭觀。尙書曰：司馬掌邦政，統六師。又曰：百獸率舞。震震爚爚，光明貌也；震，之人切。字指曰：儵爚，電光也；弋灼切。說文曰：電，陰陽激耀也。漢書曰：一敗塗地；廣雅曰：塗，汙也。反覆，猶傾動也。字林曰：蹂，踐也；汝九切。說文曰：蹸，轢也；躪與蹸同，力振切。拗，猶抑也，於六切。</sub>

爾乃期門佽飛，列刃鑽鍭，要趹追蹤，鳥驚觸絲，獸駭值鋒，機不虛掎，弦不再控，矢不單殺，中必疊雙。<sub>漢書：武帝與北地良家子期諸殿門，故有期門之號。又曰：佽飛掌弋射；佽音次。蒼頡篇曰：攢，聚也；鑽與攢同，作官切。爾雅曰：金鏃箭羽謂之鍭；胡溝切。廣雅曰：趹，奔也；古穴切。孔安國尙書傳：機，弩牙也。說文曰：掎，偏引也；居蟻切。又曰：匈奴名引弓曰控；控，引也。</sub>

颮颮紛紛，矰繳相纏，風毛雨血，灑野蔽天。<sub>颮颮紛紛，衆多之貌也。說文曰：颮，古飇字也；俾姚切。周禮曰：矰，矢也；鄭玄曰：結繳於矢謂之矰，矰，高也。說文曰：繳，生絲縷也；之若切。又曰：灑，所買切。</sub>

平原赤，勇士厲，猨狖失木，豺狼懾竄。<sub>郭璞山海經注曰：猨，似獼猴而大，臂長便捷，色黑。蒼頡篇曰：狖，似狸；與救切。爾雅曰：豺，狗足；郭璞曰：腳似狗也。說文曰：狼，似犬，銳頭白頰。淮南子曰：猨狖顛蹷而失木。鄭玄毛詩箋曰：懾，懼也；章涉切。</sub>

爾乃移師趨險，並蹈潛穢，窮虎奔突，狂兕觸蹷。<sub>爾雅曰：潛，深也。慎子曰：獸伏就穢。字書曰：穢，蕪也。爾雅曰：兕，似牛。廣雅曰：蹶踶，跳也。蹷，居衞切。踶，徒帝切。跳，達彫切。</sub>

許少施巧，秦成力折，掎僄狡，扼猛噬，脫角挫脰，徒搏獨殺。<sub>許少、秦成，未詳。說文曰：捉，搤也；搤與扼古字通，於責切。王弼周易注曰：噬，齧也；音誓。鄭玄禮記注曰：挫，折也；祖過切。何休公羊傳注曰[^1.2.41]：脰，頸也；徒鏤切。爾雅曰：暴虎，徒搏也；郭璞曰：空手執曰搏；補洛切。</sub>

挾師豹，拖熊螭，曳犀犛，頓象羆，超洞壑，越峻崖，蹷嶃巖，鉅石隤，松栢仆，叢林摧，草木無餘，禽獸殄夷。<sub>爾雅曰：狻猊，如虦貓，食虎豹；郭璞曰：卽師子也；狻，先丸切；猊，五奚切；虦音棧；貓音苗。說文曰：拖，曳也；徒可切。熊，獸似豕，山居，冬蟄。歐陽尙書說曰：螭，猛獸也；勑離切。郭璞山海經注曰：犀，似水牛而豬頭，黑色，有三蹄三角，一在頂上，一在額上，一在鼻上。又曰：犛，黑色，出西南徼外；力之切。又曰：象，獸之最大者也，長鼻，大者牙長一丈。爾雅曰：羆，似熊而黃色。毛萇詩傳曰：嶃巖，石高峻之貌也[^1.2.42]；七咸切。說文曰：仆，頓也。爾雅曰：殄，盡也。杜預左氏傳注曰：夷，殺也。</sub>

於是天子乃登屬玉之館，歷長楊之榭，覽山川之體勢，觀三軍之殺獲，原野蕭條，目極四裔，禽相鎮壓，獸相枕藉。<sub>漢書宣紀曰：行幸萯楊宮屬玉觀[^1.2.43]；服虔曰：以玉飾，因名焉。三輔黃圖曰：上林有長楊宮。爾雅曰：闍謂之臺[^1.2.44]，有木謂之榭；辭夜切。羽獵賦曰：三軍芒然[^1.2.45]。楚辭曰：山蕭條而無獸。左氏傳曰：投諸四裔，以禦螭魅。</sub>

然後收禽會衆，論功賜胙，陳輕騎以行炰，騰酒車以斟酌，割鮮野食，舉烽命釂。<sub>左氏傳曰：歸胙于公。毛詩曰：炰之燔之；毛萇曰：以毛曰炰；薄交切。子虛賦曰：割鮮染輪。孔安國尙書傳曰：鳥獸新殺曰鮮。方言曰：烽、虞，望也；郭璞曰：今烽火是也。說文曰：釂，飲酒盡；子曜切。</sub>

饗賜畢，勞逸齊，大路鳴鑾，容與徘徊。<sub>禮記：大路者，天子之車也。白虎通曰：天子大路。周禮曰：巾車掌玉輅，凡馭輅儀，以鑾和爲節；鄭玄曰：鑾在衡，和在軾，皆以金鈴也。</sub>

集乎豫章之宇，臨乎昆明之池，左牽牛而右織女，似雲漢之無涯，茂樹蔭蔚，芳草被隄，蘭茝發色，曄曄猗猗，若摛錦布繡[^1.2.46]，爥燿乎其陂。<sub>三輔黃圖曰：上林有豫章觀。漢書曰：武帝發讁吏穿昆明池。漢宮闕疏曰：昆明池有二石人，牽牛、織女象。毛詩曰：倬彼雲漢。蒼頡篇曰：蔚，草木盛貌。說文曰：隄，塘也；都奚切。爾雅曰：芹茝蘼蕪；郭璞曰：香草也。茝，齒改切。漢書曰：華曄曄，固靈根。說文曰：曄，草木白華貌。毛詩曰：瞻彼淇澳，綠竹猗猗；毛萇曰：猗猗，美貌。說文曰：摛，舒也；勑離切。楊雄蜀都賦曰：麗靡摛爥，若揮錦布繡。</sub>

<s>鳥則</s>玄鶴白鷺[^1.2.47]，黃鵠鵁鸛，鶬鴰鴇鶂，鳧鷖鴻鴈，朝發河海，夕宿江漢，沈浮往來，雲集霧散。<sub>上林賦曰：轥玄鶴。爾雅曰：鷺，舂鋤；郭璞曰：白鷺也。說文曰：鵠，黃鵠也。爾雅曰：鴢，頭鵁；郭璞曰：似鳧；鴢，鳥絞切；鵁，呼交切。毛萇詩傳曰：鸛，水鳥也。爾雅曰：鶬，麋鴰也；鴰音括；郭璞曰：卽鶬鴰也。郭璞上林賦注曰：鴇，似鴈，無後指；鴇音保。杜預左氏傳注曰：鶂，水鳥也；五激切。爾雅曰：舒鳧，鶩。毛萇詩傳曰：鳧，水鳥。鄭玄詩箋曰：鷖，鳧屬也。毛萇詩傳曰：大曰鴻，小曰鴈。孝經鉤命決曰：雲委霧散。</sub>

於是後宮乘輚輅，登龍舟，張鳳蓋，建華旗，袪黼帷，鏡清流，靡微風，澹淡浮。<sub>埤蒼曰：輚，臥車也；士眼切。淮南子曰：龍舟鷁首，浮吹以虞。桓子新論曰：乘車，玉爪華芝及鳳皇三蓋之屬。上林賦曰：乘法駕，建華旗。高誘淮南子注曰：袪，舉也。劉歆甘泉賦曰：章黼黻之文帷。澹淡，蓋隨風之貌也；澹，達濫切；淡，徒敢切。</sub>

櫂女謳，鼓吹震，聲激越，謍厲天，鳥羣翔，魚窺淵。<sub>方言曰：楫謂之櫂；直教切。說文曰：謳，齊歌也；於侯切。漢武帝秋風辭曰：簫鼓鳴兮發櫂歌。爾雅曰：越，揚也。聲類曰：謍，音大也；呼宏切。韓詩曰：翰飛厲天。薛君曰：厲，附也。說文曰：翔，回飛也。方言曰：窺，視也；缺規切。</sub>

招白鷴[^1.2.m5]，下雙鵠，揄文竿，出比目，<sub>西京雜記曰：閩越王獻高帝白鷴黑鷴各一雙。爾雅曰：下，落也。戰國策：更嬴曰「臣能虛發而下鳥」。投與揄同，說文曰：揄，引也[^1.2.48]；音頭。文竿，竿以翠羽爲文飾也。毛詩曰：籊籊竹竿。爾雅曰：東方有比目魚焉，不比不行，其名謂之鰈；他合切。</sub>

撫鴻罿，御繒繳，方舟並騖，俛仰極樂。<sub>爾雅曰：繴謂之罿；罿，罬也；竹劣切；郭璞曰：繴音壁。尔雅曰：大夫方舟；郭璞曰：併兩船。莊子曰：俛仰之間。杜預左氏傳注曰：俛，俯也；音免。</sub>

遂乃風舉雲搖，浮遊溥覽，前乘秦嶺，後越九嵕，東薄河華，西涉岐雍，宮館所歷，百有餘區，行所朝夕，儲不改供。<sub>孔安國尙書傳曰：薄，迫也。河，黃河也。華，華山也。漢書：右扶風美陽縣有岐山。又：右扶風有雍縣也。</sub>

禮上下而接山川，究休祐之所用，采遊童之讙謠，第從臣之嘉頌。<sub>尙書曰：並告無辜于上下神祇。又曰：望于山川。列子曰：昔堯理天下五十年，不知天下治歟亂歟，堯乃微服遊於康衢，聞兒童謠曰「立我蒸人，莫匪爾極，不識不知，順帝之則」。漢書曰：宣帝頗好儒術[^1.2.m6]，王襃與張子僑等並待詔，所幸宮館，輙爲歌頌，第其高下，以差賜帛也。</sub>

于斯之時，都都相望，邑邑相屬，國藉十世之基，家承百年之業，士食舊德之名氏，農服先疇之畎畝，商脩族世之所鬻[^1.2.49]，工用高曾之規矩，粲乎隱隱，各得其所。<sub>周易曰：食舊德，貞厲終吉。漢書音義：如淳曰，今隴西俗，麻田歲歲糞種，爲宿疇也。尙書曰：濬畎澮；孔安國曰：廣尺深尺曰畎；古犬切。淮南子曰：古者至德之時，賈便其肆，農安其業，大夫安其職，而處士脩其道[^1.2.50]。穀梁傳曰：古者有士人，有商人，有農人，有工人。</sub>

---

若臣者，徒觀跡於舊墟，聞之乎故老，十分而未得其一端，故不能徧舉也。」

[^1.2.1]: 考異：西都賦　案：賦下當有「一首」二字。東都賦下有，袁本、茶陵本無。蓋五臣每題俱無也。又上兩都賦序下，以三都賦序例之，亦當有。又東京賦、南都賦、吳都賦下同。
[^1.2.2]: 考異：衆流之隈汧涌其西　何云後漢書無此二句。陳云善此八字無訓釋，疑與范書同。案：各本皆有，恐五臣多此二句，合併六家，失著校語，尤以之亂善也。凡袁本、茶陵本所失著校語者，說具每條下，其尤本無誤，多不復出。
[^1.2.3]: 考異：注「樂稽嘉耀曰」　案「嘉耀」當作「耀嘉」。各本皆倒。
[^1.2.4]: 考異：注「然則成功在西」　案「則」字不當有。各本皆衍。凡「然則」，善例祇云「然」，全書盡同，其或衍者，當依此求之，不具出也。
[^1.2.5]: 考異：挾灃灞　案「灃灞」當作「豐霸」。「豐」字注可證。必善「豐霸」，五臣「灃霸」而亂之。「霸」字說見後。今注中亦作「灞」，非善舊也。餘依此求之。後漢書作「酆霸」，「豐」「酆」同字。
[^1.2.6]: 考異：度宏規而大起　案「度」當作「慶」，必善「慶」，五臣「度」。袁、茶陵二本所載五臣銑注云「度大規矩」，作「度」無疑。各本失著校語，尤以之亂善也。注亦失舊，見下。
[^1.2.7]: 考異：注「度與羌古字通度或爲慶也」　陳云「度」當作「慶」，是也。各本皆誤，下同。「慶」當作「度」。案：云「慶」與「羌」古字通者，正文作「慶」，與所引小雅廣言之「羌」古字通也，云「慶」或爲「度」者，此賦作「慶」，或本爲「度」，如今後漢書之作「度」也。五臣因此改「慶」爲「度」，後來合幷，又倒此注以就之，而不可通矣。今特訂正。
[^1.2.8]: 考異：注「高高祖漢書」　袁本、茶陵本此五字作「漢書高祖」四字，是也。案：此尤校改之，下同。
[^1.2.9]: 考異：注「爲功最高」　袁本、茶陵本「爲」上有「以」字，是也。
[^1.2.10]: 考異：注「而爲漢帝太祖」　袁本、茶陵本「太」作「之」，是也。
[^1.2.11]: 考異：而觀萬國也　袁本、茶陵本無「也」字，何云後漢書無。
[^1.2.12]: 考異：注「王莽於五都立均官」　茶陵本「於」下有「長安及」三字，「均官」作「五均」，袁本與此同。
[^1.2.13]: 考異：注「城都市長安」　袁本「城」作「成」，茶陵本亦誤「城」。陳云「長」下衍「安」字，是也。各本皆衍。
[^1.2.14]: 考異：注「司市師」　茶陵本「市」下有「稱」字，袁本與此同。
[^1.2.15]: 考異：注「逴躒猶超絕也」　茶陵本此六字作「卓犖」，或作「逴躒」，袁本與此同。案：茶陵乃校語錯入注也。正文，善「逴躒」，後漢書「逴犖」，五臣「卓犖」。二本作「卓犖」者亂之。尤所見未誤，袁此注亦未誤。
[^1.2.16]: 考異：注「在彼空谷」　何校「空」改「穹」，陳同，是也。各本皆譌。案：陸機苦寒行注引正作「穹」。
[^1.2.17]: 考異：注「北謂天下陸海之地」　陳云「北」當作「此」，是也。各本皆譌。
[^1.2.18]: 考異：注「穿漕渠道渭」　袁本、茶陵本「道」作「通」，是也。
[^1.2.19]: 考異：注「漢書有蜀都漢中郡」　袁本、茶陵本「都」作「郡」，是也。
[^1.2.20]: 考異：條支之鳥　袁本、茶陵本「支」作「枝」，是也。注中字各本皆作「枝」，後漢書亦是「枝」字。
[^1.2.21]: 考異：注「楊雄司命箴曰」　何校「命」改「空」，陳云據范書注當作「空」，是也。各本皆誤。
[^1.2.22]: 考異：注「玉謂之彫」　袁本、茶陵本「彫」作「雕」，是也。
[^1.2.23]: 考異：注「言階級勒墄然」　茶陵本「階」作「陛」，是也。袁本亦誤「階」。
[^1.2.24]: 考異：合歡增城　何校「城」改「成」，注同，是也。後漢書亦是「成」字。
[^1.2.25]: 考異：注「漢中國姬姓諸侯也」　陳云「中」當作「東」，是也。各本皆誤。
[^1.2.26]: 考異：注「傛華視真二千石」　袁本、茶陵本「傛」作「容」。案：此尤校改之也。
[^1.2.27]: 考異：注「充依視千石」　袁本、茶陵本「依」作「衣」。案：此尤校改之也。
[^1.2.28]: 考異：注「天祿閣在大殿北」　何校「大」下添「祕」字，是也。各本皆脫。
[^1.2.29]: 考異：注「除太常掌故」　袁本、茶陵本「故」作「固」。案：此尤校改之也。上序注，孔安國「射策爲掌固」，茶陵「固」，袁「故」，尤亦未改。「固」卽「故」字耳。凡尤改每未必是。
[^1.2.30]: 考異：注「方言曰亘竟也」　案「亘」當作「絙」，觀下注可見。各本皆誤。此所引在第六卷中，今本正作「絙」，後答賓戲引作「緪」，緪，卽「絙」字也。
[^1.2.31]: 考異：內則別風之嶕嶢　袁本、茶陵本無「之」字。案：後漢書有，或尤依彼添耳。
[^1.2.32]: 考異：注「爾雅曰蓋戴覆也」　案「爾」當作「小」。各本皆誤。此所引廣詁文。又章懷注後漢書所引，今本亦誤「小」爲「爾」，皆不知小雅者改也。
[^1.2.33]: 考異：注「窈窕深也」　陳云「窕」當作「窱」，是也。各本皆誤。
[^1.2.34]: 考異：激神岳之嶈嶈　案：善引毛詩「應門將將」爲注，似其本但作「將將」，袁、茶陵二本所載五臣濟注云「嶈嶈，水激山之聲」，或各本所見，皆以五臣亂善。後漢書作「嶈嶈」，章懷無注，而此與彼不必全同也。
[^1.2.35]: 考異：注「臺梁」　何校「臺」改「壺」，陳同，是也。各本皆譌。
[^1.2.36]: 考異：注「堨埃也」　案「堨」當作「壒」，觀下注可見。各本皆誤。
[^1.2.37]: 考異：注「周禮水衡」　茶陵本「水」作「川」，是也。袁本亦誤「水」。
[^1.2.38]: 考異：注「紘罘之網也」　案「網」當作「綱」。各本皆譌。
[^1.2.39]: 考異：於是乘鑾輿　案「鑾」字衍也。注引獨斷以解乘輿，中間不得有「鑾」字甚明。考後漢書，章懷注引獨斷與此同，亦不得有「鑾」字。今本皆衍耳。上林賦曰「於是乘輿弭節徘徊」。甘泉賦曰「於是乘輿乃登夫鳳皇兮。」句例相似，孟堅之所出也。袁、茶陵二本「鑾」作「鸞」，詳五臣濟注，仍言「乘輿」，是其本初無「鸞」字，各本之衍，當在其後。讀者罕察，今特訂正。又東都賦「乘輿乃出」注云「乘輿，已見上文。」指謂此，可借證。
[^1.2.40]: 考異：注「酆在始平鄠東」　袁本、茶陵本「鄠」下有「縣」字，是也。
[^1.2.41]: 考異：注「何休公羊傳曰脰」　陳云「傳」下脫「注」字，是也。各本皆脫。
[^1.2.42]: 考異：注「嶄巖高峻之貌也」　袁本、茶陵本「高」上有「石」字，是也。
[^1.2.43]: 考異：注「行幸長楊宮屬玉館」　陳云「長」當作「萯」。案：所校「最是長楊」，別注在下。各本皆誤。此所引文，在甘露二年。
[^1.2.44]: 考異：注「閣謂之臺」　何校「閣」改「闍」，陳同，是也。各本皆誤。
[^1.2.45]: 考異：注「三軍忙然」　何校「忙」改「芒」，是也。各本皆譌。
[^1.2.46]: 考異：若摛錦布繡　袁本、茶陵本「錦」下有「與」字。案：後漢書無，或尤依彼刪耳。
[^1.2.47]: 考異：鳥則元鶴白鷺　何云：後漢書無「鳥則」二字。今據文義，當以後漢書爲是。案：各本蓋傳寫衍。
[^1.2.48]: 考異：注「說文曰揄」　袁本、茶陵本「說」上有「投與揄同」四字。案：此尤校刪之也。疑本云「揄與投同」，故五臣因此改正文作「投」，二本誤互易「揄」「投」二字耳。刪者未必是。
[^1.2.49]: 考異：商循族世之所鬻　袁本、茶陵本「循」作「脩」。案：後漢書亦是「脩」字。
[^1.2.50]: 考異：注「而處士循其道」　何校「循」改「脩」，陳同，是也。各本皆譌。案：章懷注後漢書所引正作「脩」。

[^1.2.m1]: 愚案：據新校訂六家注文選，「史記」當作「漢書」。
[^1.2.m2]: 愚案：據新校訂六家注文選引高步瀛說，此「又曰」二字當在下文「天子畿方千里」上。兩段文字分別見於溝洫志、刑法志。
[^1.2.m3]: 愚案：據新校訂六家注文選引許巽行筆記，「璧」當作「壁」，下注音義中「璧中」同。
[^1.2.m4]: 愚案：胡本缺「注」字，依上海古籍本添。
[^1.2.m5]: 愚案：據新校訂六家注文選，作閑字義長，白閑，弓名也，與下「文竿」對。
[^1.2.m6]: 愚案：據新校訂六家注文選，儒術二字，今本漢書作神仙。
