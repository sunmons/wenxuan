南都賦
〈摯虞曰：南陽郡治宛，在京之南，故曰南都。〉

張平子

主条目：南都賦
於〈烏〉顯樂都，旣麗且康！〈毛萇詩傳曰：於，歎辭[1]。詩曰：適彼樂國。〉陪京之南，居漢之陽。〈京，謂洛陽也。尚書曰：嶓冢導漾，東流爲漢。鄭玄曰：漾水至武都爲漢。〉割周楚之豐壤，跨荊豫而爲疆。〈西京賦曰：周即豫而弱。呂氏春秋曰：河、漢之間爲豫州也[2]。漢書地理志注曰：南陽屬荊州。又曰：荊州，楚故都。〉體爽塏以閑敞，紛郁郁其難詳。〈爽塏，已見西京賦。楊雄豫州箴曰，郁郁京河[3]，伊、洛是經也。〉

爾其地勢，則武闕關其西，桐栢揭〈竭〉其東。〈武闕山爲關在西也[4]。漢書音義，文穎曰：武闕山爲關而在西，弘農界也。漢書曰：南陽之平陽縣有桐栢山。〉流滄浪而爲隍，廓方城而爲墉。〈尚書曰：漢水又東爲滄浪之水。左氏傳，屈完曰：楚國方城以爲城，漢水以爲池。說文曰：城池無水曰隍。毛萇詩傳曰：墉，城也[5]。〉湯谷涌其後，淯〈育〉水盪其胸。〈盛弘之荊州記曰：南陽郡城北有紫山，紫山東有一水，無所會通，冬夏常温，因名湯谷。山海經曰：攻離之山，淯水出焉。南流注于漢。郭璞曰：今淯水在淯陽縣南。盪，他浪切[6]。〉推淮引湍，三方是通。〈淮水自此而去，故曰推。湍水自彼而來，故曰引。說文曰：推，排也。山海經曰：翼望之山，湍水出焉。郭璞曰：湍，鹿摶切。今湍水逕南陽穰縣而入淯也。三方，東西及南也。〉

其寶利珎怪，則金彩玉璞，隨珠夜光。〈彩，金之彩也。璞，玉之未理者。淮南子曰：隨侯之珠，和氏之璧，得之而富，失之而貧。高誘曰：隨侯，漢中國姬姓諸侯也。隨侯見大蛇傷斷，以藥傅而塗之，後蛇於夜中銜大珠以報之，因曰隨侯之珠，蓋明月珠也。鄒陽曰夜光之璧，劉琨云夜光之珠。尹文子曰：田父得寶玉徑尺，置於廡上，其夜明照一室。然則夜光爲通稱，不繫之於珠璧也[7]。〉銅錫鉛鍇〈苦駭〉，赭堊〈惡[8]〉流黃。〈鄭玄周禮注曰：錫，鑞也。說文曰：鉛，青金。又曰：九江謂鐵爲鍇。山海經曰：陸䣀之山，其下多堊；若之山，其上多赭。郭璞曰：赭，赤土也。堊似土，白色也。䣀，音跪。本草經曰：石流黃生東海牧陽山谷中。本草言其所出，此亦兼而有之。博物志曰：雄黃似石流黃。〉緑碧紫英，青雘〈烏郭〉丹粟。〈廣志曰：碧有縹碧，有緑碧。本草經曰：紫石英生太山之谷。山海經曰：景山之西曰驕山，其下多青雘。郭璞曰：雘，黝屬，音瓠。山海經曰：荊山之首曰景山，睢水出焉。其中多丹粟。郭璞曰：細沙如粟。〉太一餘糧，中黃瑴〈角〉玉。本草經曰：太一禹餘糧，一名石𣎗，生山谷。博物志曰：石中黃子黃石脂。又曰：欲得好瑴玉，用合漿，於襄鄉縣舊穴中鑿取，大者如魁斗，小者如雞子。松子神陂，赤靈解角。〈習鑿齒襄陽耆舊記曰：神陂在蔡陽縣界，有松子亭，下有神陂也。赤靈，赤龍也。解角，脫角也。事未詳。〉耕父揚光於清泠之淵，游女弄珠於漢皐之曲。〈山海經曰：有神耕父處豐山，常游清泠之淵，出入有光[9]。韓詩外傳曰：鄭交甫將南適楚，遵波漢皐臺下，乃遇二女，佩兩珠，大如荊雞之卵。〉

其山則崆〈口江〉𡹕〈五江〉嶱〈苦葛〉嵑〈五葛〉，嵣〈大朗〉㟐〈莽〉嶚〈遼〉剌〈力割〉。崆、𡹕、嶱、嵑，山石高峻之貌。字書曰：崆，山貌也。嵣㟐，山石廣大之貌也[10]。嶚，山高而相戾也。廣雅曰：嶚，高也[11]。說文曰：剌，戾也。岝〈仕白〉㟯〈額〉㠑〈祚迴〉嵬〈五迴〉，𡼲〈香金〉巇〈許宜〉屹〈魚乞〉𡿖〈五結〉。埤蒼曰：岝㟯，山不齊也[12]。說文曰：㠑嵬，山石崔嵬，高而不平也[13]。廞巇，山相對而危險之貌也。屹𡾐，斷絕之貌也。幽谷嶜〈岑〉岑〈吟〉，夏含霜雪。〈毛詩曰：出自幽谷。楊雄蜀都賦曰：玉石嶜岑。又曰：夏含霜雪。嶜岑，高峻之貌也[14]。〉或㟒〈丘筠〉嶙〈鄰〉而纚〈力氏〉連，或豁爾而中絕。〈㟒嶙，相連之貌[15]。〉鞠〈九六[16]〉巍巍其隱天，俯而觀乎雲霓〈五結〉。〈鞠，高貌也。班孟堅西都賦曰：其陽則崇山隱天。楊雄蜀都賦曰：蒼山隱天[17]。〉

若夫天封大狐，列仙之陬〈子侯〉。〈天封，未詳，或曰山名也。南郡圖經曰：大胡山，故縣縣南十里。張衡云：天封，大胡也。薛綜注曰：區陬，隅𨻶之間也[18]。〉上平衍而曠蕩，下蒙籠而崎〈溪〉嶇〈區〉。〈孫子兵法曰：草樹蒙山籠。廣雅曰：崎嶇，傾側也[19]。〉坂坻〈遲〉嶻〈在結〉𡾲〈五結〉而成甗〈魚勉〉，谿壑錯繆〈謬〉而盤紆。郭璞上林賦注曰：坻，岸也。又曰：嶻𡾲，高峻也[20]。毛萇詩傳曰：巘[21]，小山，別大山也[22]。錯繆，雜亂貌也。芝房菌〈奇殞[23]〉蠢生其隈，玉膏滵〈密[24]〉溢流其隅。〈芝房，芝生成房也。菌蠢，是芝貌也。山海經曰：密山，丹水出焉，其中多白玉，是有玉膏。滵溢，流貌。〉崑崙無以奓，閬〈浪〉風不能踰。〈東方朔十州記曰：崑崙其北角曰閬風之顛[25]。〉

其木則檉〈勑貞〉松楔〈更黠〉㮨〈即〉，槾〈萬〉栢杻橿〈疆〉。檉似栢而香。爾雅曰：楔曰荊桃。郭璞曰：櫻桃也[26]。郭璞山海經注曰：㮨似松栢有刺[27]。槾，荊也[28]。又曰：杻似桑而細葉。又曰：橿，中車材[29]。楓柙櫨櫪，帝女之桑。〈爾雅曰：楓，聶。楓，音風。聶，之涉切。劉逵吳都賦注曰：柙，香木。智甲切[30]。郭璞上林賦注：櫨，橐。櫨，力胡切。櫪與櫟同，來的切。山海經曰：宣山有桑焉，其枝四衢，名帝女之桑。郭璞曰：婦人主蠶，因以名桑也。〉楈〈胥〉枒〈邪〉栟〈并〉櫚〈閭〉，柍〈於兩〉柘檍〈憶〉檀。〈郭璞上林賦注曰：楈枒似栟櫚，皮可作索[31]。張揖注上林賦曰：栟櫚，椶也，皮可以爲索[32]。柍，未詳[33]。爾雅曰：杻，檍。郭璞曰：似桑[34]。蒼頡篇曰：檀，木名。〉結根竦本，垂條蟬〈蟬〉媛〈袁〉。〈結，猶同也。廣雅曰：竦，上也。嬋媛，枝相連引也。〉布緑葉之萋萋，敷華蘂之蓑蓑〈素回反〉。〈毛萇詩傳曰：萋萋，茂盛貌。王逸楚辭注曰：蘂，實貌也。劉淵林蜀都賦注曰：蘂，一曰花頭點也[35]。蓑蓑，下垂貌。〉玄雲合而重陰，谷風起而增哀。〈淮南子曰：玄雲素朝。毛詩曰：習習谷風。〉攢〈在官〉立叢駢，青冥䀒瞑〈音眠〉。〈言林木攢羅，衆色幽昧也。楚辭曰：遠望兮芊眠。王逸曰：芊眠，遙視闇未明也。芊眠與盰瞑音義同。〉杳藹蓊鬱於谷底，森䔿䔿〈祖本〉而刺天。〈皆茂盛貌也。司馬相如弔二世曰：衆樹之蓊鬱兮。〉虎豹黃熊游其下，豰〈呼穀〉玃〈居縛〉猱〈奴刀〉㹶〈廷〉戲其巔。〈六韜曰：散宜生得黃熊而獻之紂。說文曰：豰，類犬，腰以上黃，以下黑[36]。爾雅曰：玃父喜顧。郭璞曰：似獼猴而大，蒼黑色。鄭玄禮記注曰：猱，獼猴也。張載吳都賦注曰[37]：㹶，猨屬。〉鸞𪈡〈岳〉鵷鶵翔其上，騰猨飛蠝〈壘〉棲其間[38]。國語曰：周之興也，𪈡鷟鳴於岐山。賈逵曰：𪈡鷟，鳳之別名也。山海經曰：南禺之山有鵷鶵。郭璞曰：鳳屬也。上林賦曰：蜼玃飛蠝。張揖曰：蠝，飛鼠也。蠝與𤢹同，並音壘。其竹則籦〈鍾〉籠〈龍〉䈽〈謹〉篾〈銘決〉，篠〈蘇了〉簳〈幹〉箛〈孤〉箠〈追〉。〈戴凱之竹譜曰：籦籠，竹名也。伶倫吹以爲律。竹堇皮白如霜[39]，大者宜爲篙。篠，出魯郡山，堪爲笙。孔安國曰：篾，桃枝也。簳，小竹也。宋玉笛賦曰：奇簳[40]。箛、箠，二竹名[41]，其形未詳。〉縁延坻〈遲〉阪，澶〈徒幹〉漫陸離。〈陸離，猶參差也[42]。〉阿〈烏可〉郍〈奴可〉蓊〈烏孔〉茸〈如涌〉，風靡雲披。〈阿郍，柔弱之貌。說文曰：蓊，竹貌也[43]。埤蒼曰：茸，竹頭有文也。風靡雲披，言隨風而靡，如雲之披也。〉

爾其川瀆，則滍〈雉[44]〉澧𤄶〈藥〉濜〈自吝[45]〉，發源巖穴。水經曰：滍水出南陽縣西堯山。山海經曰：澧水出雅山。郭璞曰：今出南陽[46]。字書曰：𤄶水出泚陽。泚，音此。酈善長水經注曰：濜水出襄鄉縣東北陽中山。潛㕎〈於臘〉洞出，沒滑〈骨[47]〉瀎〈蔑[47]〉潏〈決〉。〈倴，山傍穴也，言水洞出此穴。沒滑瀎潏，疾流之貌也[48]。〉布濩〈戶〉漫汗，漭〈莽〉沆〈胡朗〉洋溢。〈言廣大也[49]。漭沆，已見西京賦。〉揔括趨欱〈呼答〉，箭馳風疾。〈言江海欱受諸水，故揔括而趨之。說文曰：欱，歠也[50]。慎子曰：西河下龍門，其流敵於竹箭。孫子曰：其疾如風。〉流湍投濈〈戢〉，砏〈普貧〉汃〈八〉輣〈普耕〉軋〈烏八〉。〈許慎淮南子注曰：湍，水行疾也[51]。埤蒼曰：濈，水行出也[52]。砏汃輣軋，波相激之聲也。埤蒼曰：砏，大聲也[53]。〉長輸遠逝，漻〈流〉淚〈力計〉淢〈域〉汩〈爲筆反〉。〈廣雅曰：輸，寫也。韓詩外傳曰：漻[54]，清貌也。淮南子曰：水淚破舟[55]。說文曰：淢，疾流也[56]。王逸楚辭注曰：汩，去貌。〉其水蟲則有蠳龜鳴蛇，潛龍伏螭。〈抱朴子曰：蠳龜噉蛇。山海經曰：鮮水多鳴蛇，其狀如蛇，四翼，其音如磬，見則其邑大旱。說文曰：螭若龍而黃也。〉鱏〈尋〉鱣〈張連〉鰅〈隅〉鱅，黿鼉鮫𩽌〈以規反〉。鱏、鱣，已見上文。郭璞上林賦注曰：鰅魚有文采[57]。鱅似鰱而黑[58]。山海經注曰：鮫，䱜屬也，皮有班文而堅。鮫𩽌已見東京賦。巨蜯函〈含〉珠，駮〈剝〉瑕委蛇。〈楊雄蜀都賦曰：蜯函珠而擘裂。蜯與蚌同[59]，函與含同。郭璞爾雅注曰：蝦大者長一二丈。委蛇，長貌。瑕與蝦古字通[60]。〉

於其陂澤[61]，則有鉗盧玉池，赭陽東陂。〈杜預表曰：所領部曲，皆居南鄉界，所近鉗盧大陂，下有良田。舊說曰：玉池在宛也。〉貯〈知旅[62]〉水渟〈亭〉洿〈汙〉，亘望無涯〈宜〉。〈說文曰：貯，積也。廣雅曰：渟，止也。說文曰：洿，濁水不流也。方言曰：亘，竟也。上林賦曰：察之無涯。〉其草則藨〈平表〉苧〈直呂〉薠〈煩〉莞[63]〈桓〉，蔣〈將〉蒲〈孤〉蒹葭。〈說文曰：藨，葪之屬[64]。又曰：苧可以爲索。郭璞山海經注曰：薠，青薠，似莎而大[65]。鄭玄毛詩箋曰：莞，小蒲也[66]。說文曰：蔣，菰蔣也[67]。爾雅曰：蒹，薕也。葭，蘆也。〉藻茆〈卯〉菱芡〈渠儼〉，芙蓉含華。從風發榮，斐披芬葩。〈藻，已見西京賦。爾雅曰：茆，鳧葵[68]。菱芡、芙蓉，並見東京賦。〉其鳥則有鴛鴦鵠鷖〈烏兮〉，鴻鴇〈保〉鴐〈加〉鵝。𪃈〈苦札[69]〉鶂〈雅札〉鸊〈步覓[70]〉鶙〈吐雞[70]〉，鷫〈肅〉鷞〈所良〉鵾〈昆〉鸕〈盧〉。毛詩曰：鴛鴦于飛。班孟堅西都賦曰：黃鵠鵁鸛，鳧鷖鴻鴈。張平子西京賦曰：鷫鷞鵠鴇，鴐鵝鴻鶤[71]。說文曰：𪃈鶂，鳧屬。方言曰：野鳧，甚小而好沒水中者，南楚之外，謂之鸊鶙。鵾與鶤同。蒼頡篇曰：鸕鷀似鶂而黑。鷀，音磁[72]。嚶嚶〈烏耕〉和鳴，澹〈徒濫〉淡〈徒敢〉隨波。〈言自恣也。毛詩曰：鳥鳴嚶嚶。爾雅曰：關關嚶嚶，聲之和也。上林賦曰：隨風澹淡。〉

其水則開竇灑〈所蟹[73]〉流，浸彼稻田。〈鄭玄周禮注曰：竇，孔穴也，音豆。漢書音義曰：灑，分也。毛詩曰：浸彼稻田。〉溝澮脉連，隄塍〈繩〉相輑〈丘筠反〉。〈爾雅曰：水注溝曰澮。韋昭國語注曰：脉，理也。隄塍已見西都賦。輑，相連之貌。〉朝雲不興，而潢潦〈老[74]〉獨臻。〈左氏傳曰：潢汙行潦之水。說文曰：潢，積水池也。潦，雨水。〉決渫〈薛〉則暵〈罕〉，爲漑〈古愛〉爲陸。冬稌〈肚〉夏穱〈側角〉，隨時代熟。〈說文曰：渫，去除也[75]。又曰：暵，乾也[76]。又曰：漑，灌也。稌，已見東京賦。楚辭曰：稻粢穱麥挐黃粱。〉其原野則有桑漆麻苧〈直旅[77]〉，菽麥稷黍。百穀蕃廡〈武〉，翼翼與與。〈說文曰：苧，麻屬。鄭玄毛詩箋曰：菽，大豆也。百穀蕃廡，並已見東京賦。毛詩曰：我黍與與，我稷翼翼。〉

若其園圃，則有蓼〈了〉蕺〈側立〉蘘〈而羊〉荷，藷〈之餘[78]〉蔗薑䪤〈煩[78]〉，菥〈析[78]〉蓂〈覓[78]〉芋瓜。〈說文曰：蓼，辛菜也[79]。風土記曰：蕊，香菜[80]，根似茆根，蜀人所謂蒩香。蕊與蕺同。說文曰：蘘荷，葍蒩也。葍，普卜切。蒩，子余切。漢書音義曰：藷蔗，甘柘也。字書曰：䪤，小蒜也。爾雅曰：菥蓂大薺。〉乃有櫻梅山柿，侯桃梨栗。〈漢書音義曰：櫻桃，含桃也。郭璞爾雅注曰：梅似杏，實酸。說文曰：柿，赤實果也。曹毗魏都賦注曰：侯桃，山桃。子如麻子。〉梬〈郢〉棗若留，穰橙鄧橘。〈說文曰：梬棗，似㮕，如兗切。廣雅曰：石留，若榴也。漢書，南陽郡有穰縣、鄧縣。說文曰：橙，橘屬也[81]。〉其香草則有薜〈萍計〉荔〈力計〉蕙若，薇蕪蓀萇。〈王逸楚辭注曰：薜荔，香草也。郭璞山海經注曰：蕙，香草也，若，杜若也。本草經曰：靡蕪一名薇蕪。陶隱居注曰[82]：蕙葉似蛇牀而香。王逸楚辭注曰：蓀，香草也。萇，萇楚也。爾雅曰：蓀楚，銚戈也[83]。銚，音遙。〉晻〈於感〉曖〈愛〉蓊〈烏㧾〉蔚，含芬吐芳。〈言草木闇暝而茂盛也。說文曰：晻，不明貌。王逸楚辭注曰：曖，闇昧貌。〉

若其廚膳，則有華薌重秬〈渠舉〉，滍〈秩履〉皐香秔〈公行反〉。〈華薌，鄉名也。毛萇詩傳曰：秬，黑黍，一稃二米，故曰重也。稃，音敷[84]。滍皐，滍水之澤也。廣雅曰：秔，秈也。秈，音仙。〉歸鴈鳴鵽〈陟滑[85]〉，黃稻鱻〈咠連〉魚，以爲芍〈張略〉藥〈音略〉。〈鴈能候時去來，故曰歸。史記曰：楚人有以弱弓微繳，加歸鴈之上。爾雅曰：鵽鳩，寇雉。郭璞曰：鵽，大如鴿，羣飛，出北方沙漠。聲類曰：鱻，小魚也[86]。子虛賦曰：芍藥之和具而後進也。文穎曰：五味之和。〉酸甜滋味，百種千名。〈說文曰：甜，美也[87]。〉春卵夏筍，秋韭冬菁〈音精[88]〉。〈爾雅曰：筍，竹萌也。廣雅曰：韭，其華謂之菁。〉蘇蔱〈殺[89]〉紫薑，拂徹羶〈尸然[89]〉腥。〈爾雅曰：蘇，桂荏。字書曰：蔱，茱萸也。司馬彪上林賦注曰：紫薑，紫色之薑也。杜預左氏傳注曰：徹，猶去也。〉酒則九醖〈於問[90]〉甘醴，十旬兼清。醪敷徑寸，浮蟻若蓱。〈魏武集，上九醖酒，奏曰：三日一釀，滿九斛米止。廣雅曰：醖，投也。韓詩曰：醴，甜而不泲也。十旬，蓋清酒百日而成也。鄭玄周禮注曰：清酒，今之中山冬釀接夏而成也。漢書音義，晉灼曰：百日之末酒也。說文曰：醪，汁滓酒也。徑寸，蓋酒膏之徑寸也。釋名曰：酒有汎齊，浮蟻在上，汎汎然如蓱之多者。〉其甘不爽，醉而不酲。〈老子曰：五味令人口爽。廣雅曰：爽，傷也。毛萇詩傳曰：病酒曰酲。〉

及其糺宗綏族，禴祠蒸嘗。〈左氏傳曰：召公思周德之不類，故糺合宗族于成周。爾雅曰：綏，安也。毛詩曰：禴祠蒸嘗，于公先王[91]。〉以速遠朋，嘉賓是將。揖讓而升，宴于蘭堂。〈儀禮曰：速賓。鄭玄曰：速，召也。論語曰：有朋自遠方來。毛詩曰：我有嘉賓，鼓瑟吹笙；吹笙鼓簧[92]，承筐是將。儀禮曰：若四方賓燕，則揖讓而升。賈逵國語注曰：不脫履升堂[93]。漢書曰：袚蘭堂。〉珍羞琅玕，充溢圓方。〈爾雅曰：珍，美也。方言曰：羞，熟。以羞之美，故喻於玉也。圓方，器也。尚書曰：厥貢琅玕。又曰：惟辟玉食。〉琢琱狎獵，金銀琳琅。〈爾雅曰：玉謂之琱[94]。琱與彫古字通也。爾雅曰：理玉曰琢，都角切。狎獵，飾之貌，胡甲切。獵，士甲切。尚書曰：厥貢球琳琅玕。〉侍者蠱媚，巾㡚鮮明。〈蠱，已見西京賦。毛萇詩傳曰：綦巾，女服也。字書曰：㡚，上衣。〉被服雜錯，履躡華英。〈雜錯，非一也。華英，光耀也。被，皮義切。〉儇才齊敏，受爵傳𨢩。〈方言曰：儇，急疾也，呼緣切。齊，在雞切。毛萇詩傳曰：敏，疾也。〉獻酬旣交，率禮無違。〈毛詩曰：獻酬交錯。左氏傳，晉侯曰：魯侯自郊勞至于贈賄，禮無違者。東觀漢記曰：朱浮上䟽曰：陛下率禮無違。〉彈琴擫籥，流風徘徊。〈言樂聲之結風也。說文曰：擪，一指按也。擪與擫同，烏牒切。鄭玄周禮注曰：籥，舞者所吹也，如篴三孔。籥，音藥。篴，音敵。〉清角發徵，聽者增哀。〈言旣奏清角而又發徵聲，故增哀也。韓子，師曠曰：清徵之聲，不如清角。許慎淮南子注曰：清角絃急，其聲清也。〉客賦醉言歸，主稱露未晞。〈毛詩曰：鼓咽咽，醉言歸。又曰：湛湛露斯，匪陽不晞。厭厭夜飲，不醉無歸。〉接歡宴於日夜，終愷樂之令儀。〈毛詩曰：愷樂飲酒。又曰：莫不令儀。〉

於是暮春之禊，元巳之辰，方軌齊軫，祓于陽瀕。〈毛詩曰：惟暮之春。史記曰：武帝禊霸上。續漢書曰：三月上巳，宮人皆禊於東流水上，祓除宿垢疾也。周禮曰：女巫掌歲時祓除。楊雄蜀都賦曰：相與如乎陽瀕。〉朱帷連網[95]，曜野映雲。〈網，維網也。〉男女姣服，駱驛繽紛。〈駱驛繽紛，往來衆多貌。〉致飾程蠱，偠紹便娟。〈廣雅曰：程，示也。便娟，則蟬蜎也。蠱及偠紹便娟，已見西京賦。〉微眺流睇，蛾眉連卷。〈鄭玄禮記注曰：睇，傾視也，徒計切。毛詩曰：螓首蛾眉。郭璞爾雅注曰：蠶蛾也。連卷，曲貌。卷，音權。〉於是齊僮唱兮列趙女。〈齊、趙，二國名也。楊惲書曰：婦，趙女也。〉坐南歌兮起鄭儛。白鶴飛兮繭曳緒。〈呂氏春秋曰：禹行水見塗山之女，禹未之遇，而省南土，塗山之女乃令其妾往候禹于塗山之陽，女乃作歌曰：候人猗兮！實始爲南音。周公、召公取風焉。高誘曰：取南音以爲樂歌也。楚辭曰：二八齊容起鄭舞。王逸曰：鄭國儛也。白鶴飛兮繭曳緒，皆舞人之容。〉脩袖繚繞而滿庭，羅襪躡蹀而容與。〈繚繞，袖長貌。躡蹀，小步貌。說文曰：躡，蹈也，徒頰切。許慎淮南子注曰：蹀，蹈也，蘇協切。〉翩緜緜其若絕，眩將墜而復舉。〈毛萇詩傳曰：緜緜，長而不絕貌。國語曰：觀美而眩。賈逵曰：眩，惑也。〉翹遙遷延，䠥𨇨蹁躚。翹遙，輕舉貌。遷延，却退貌。上林賦曰：便跚蹩屑。䠥，蒲結切。𨇨，素結切。蹁，步先切。躚，素田切。結九秋之增傷，怨西荊之折盤。〈古樂府有歷九秋妾薄相行歌，辭曰：齊謳楚舞紛紛，歌聲上徹青雲。西荊，即楚舞也。折盤，舞貌。張衡有七盤舞賦，咸以折盤爲七盤也[96]。〉彈箏吹笙，更爲新聲。〈毛詩曰：吹笙鼓簧。史記曰：衛靈公見晉平公曰，今者未聞新聲，請奏之。更，古衡切。〉寡婦悲吟，鵾雞哀鳴。〈寡婦曲，未詳。古相和歌有鵾雞之曲。〉坐者悽欷，蕩魂傷精。〈楚辭曰：憯悽增欷，傷精神也。神女賦曰：精神相依憑。〉

於是羣士放逐，馳乎沙場。〈逐，馳逐也。〉騄驥齊鑣，黃間機張。〈騄、驥，駿馬之名也。穆天子傳，八駿有赤驥、騄耳，音録。說文曰：鑣，馬銜也，彼驕切。漢書曰：李廣以大黃射其裨將。鄭氏曰：黃間，弩淵中黃牙。尚書曰：若虞機張。孔安國曰：機，弩牙。〉足逸驚飇，鏃析毫芒。〈言馬疾而矢利。析，音錫。〉俯貫魴鱮；仰落雙鶬〈音倉〉。〈魴鱮，已見西京賦。列子曰：蒲且子連雙鶬於青雲之上。鶬，已見西都賦。〉魚不及竄，鳥不暇翔。〈言急遽也。高唐賦曰：飛鳥未及起，走獸未及發。〉爾乃撫輕舟兮浮清池，亂北渚兮揭南涯。〈浮，已見西都賦。爾雅曰：水正絕流曰亂。說文曰：揭，高舉也[97]。〉汰〈太〉瀺〈仕減〉灂〈仕角〉兮船容裔，陽侯澆兮掩鳧鷖。〈楚辭曰：齊吳榜以激汰。王逸曰：汰，水波也[98]。上林賦曰：瀺灂隕隊[99]。戰國策曰：塞漏舟而輕陽侯之波，則舟覆矣。淮南子曰：武王伐紂，渡于孟津，陽侯之波，逆流而擊之。高誘曰：陽侯，陽國侯也，溺死於水，其神能爲大波。王逸楚辭注曰：回波爲澆[100]。毛詩曰：鳧鷖在潨。〉追水豹兮鞭蝄蜽，憚〈丁達〉夔龍兮怖蛟螭。〈水豹，已見西京賦。說文曰：蝄蜽，山川之精物也。蛟螭，若龍而黃[101]。國語曰：木石之怪夔，水之怪龍。韋昭曰：木石爲山也。夔一足也。〉

於是日將逮昏[102]，樂者未荒。〈毛詩曰：好樂無荒。〉收驩命駕，分背迴塘。〈孔叢子曰：巾車命駕。廣雅曰：塘，堤也。〉車雷震而風厲，馬鹿超而龍驤。〈雷震，言多也。風厲，言疾也。毛詩曰：戎車焞焞，如霆如雷。毛萇詩傳曰：雷出地奮，震驚百里。古詩曰：涼風率已厲。杜預左氏傳注曰：厲，猛也。韓子曰：馬如鹿者千金。鄒陽上書曰：蛟龍驤首。舞賦曰：龍驤橫舉，揚鑣飛沫。周禮曰：凡馬八尺已上爲龍。〉夕暮言歸，其樂難忘。此乃游觀之好，耳目之娛。未睹其美者，焉足稱舉。〈言此游觀耳目之樂，非極美也。〉

夫南陽者，真所謂漢之舊都者也[103]。遠世則劉后甘厥龍醢〈海〉，視魯縣而來遷[104]。〈左氏傳曰：劉累學擾龍于豢龍氏，以事孔甲。龍一雌死，潛醢以食夏后，夏后饗之，旣又使求之，懼而遷於魯縣。漢書曰：南陽郡魯陽縣即御龍氏所遷。〉奉先帝而追孝，立唐祀乎堯山。〈先帝，謂堯也。皇甫謐曰：堯始封於唐，今中山唐縣是也。後徙晉陽。及爲天子，都平陽，於詩爲唐國。是堯以唐侯升爲天子也[105]。水經曰：南陽縣西堯山。酈元曰：魯縣立堯祠於西山，謂之堯山也。〉固靈根於夏葉，終三代而始蕃〈音繁〉。〈言劉氏植根於夏葉，終三代而始蕃昌也。毛萇詩傳曰：葉，世也。三代，已見班固兩都序。〉非純德之宏圖，孰能揆〈求癸[106]〉而處旃！〈孔安國尚書傳曰：揆，度也。鄭玄毛詩箋曰：旃，之也。〉

近則考侯思故，匪居匪寧。穢長沙之無樂，歷江湘而北征。〈東觀漢記曰：舂陵節侯，長沙定王中子買。節侯生戴侯，戴侯生考侯。考侯仁以舂陵地勢下濕，難以久處，上書願徙南陽守墳墓，元帝許之，於是北徙。考或爲孝，非也。〉曜朱光於白水，會九世而飛榮。〈朱光，火德也。已見東京賦。東觀漢記曰：考侯仁徙封南陽白水鄉。又曰：世祖光武皇帝，高祖九世孫，承文、景之統，出自長沙定王。榮，光榮也。封禪書曰：發號榮。〉察茲邦之神偉[107]，啓天心而寤靈。〈言考侯旣察此都之神偉，且啓上天之心，又寤先靈之意，使之而王也。說文曰：偉，奇也。〉

於其宮室，則有園廬舊宅，隆崇崔嵬。〈說文曰：崔[108]，高大也。〉御房穆以華麗，連閣煥其相徽。〈御房，帝舊房也。相徽，言俱美。孔安國尚書傳曰：徽，美也。〉聖皇之所逍遙，靈祇之所保綏。〈聖皇，謂光武也。逍遙，謂潛龍之日。韓詩外傳曰：逍遙也[109]。靈祇，天地之神也。毛詩曰：神保是饗。又曰：綏以多福也。〉章陵鬱以青葱，清廟肅以微微。〈東觀漢記曰：建武中，更名舂陵爲章陵。光武過章陵，祠園廟。爾雅曰：青謂之葱，林木茂盛之貌。微微，幽靜貌。〉皇祖歆而降福，彌萬祀而無衰。〈毛詩曰：獻之皇祖。說文曰：歆，神食氣也。毛詩曰：降福孔夷。爾雅曰：彌，終也。又曰：祀，年也。〉帝王臧其擅美，詠南音以顧懷。〈帝王，光武也。顧懷，過章陵祠園廟之時也。爾雅曰：臧，善也。說文曰：擅，專也。左氏傳，楚鍾儀囚於晉，與之琴，操南音。劇秦美新曰：后土顧懷。〉且其君子，弘懿明叡，允恭温良。容止可則，出言有章。進退屈伸，與時抑揚。〈班固說東平王蒼曰：體弘懿之姿。叡，哲也。已見東京賦。尚書曰：允恭克讓。論語，子貢曰：夫子温、良、恭、儉、讓。孝經曰：容止可觀，進退可度。毛詩曰：其容不改，出言有章。周易曰：往者屈也，來者伸也，屈伸相感，而利害生焉。班固漢書，叔孫通述曰：叔孫奉常，與時抑揚。〉

方今天地之睢〈虛惟〉剌〈力達〉，帝亂其政，豺虎肆虐，真人革命之秋也。〈漢書音義曰：方，向也。謂高祖之時。蒼頡篇曰：今，時辭也，謂光武。天地，猶天下也。睢剌，喻禍亂也，謂秦二葉也。淮南子曰：萬物盱睢。楚辭曰：獨乖剌而無當。王逸曰：剌，邪也[110]。帝謂高祖也。馬融論語注曰：亂，理也。豺狼貪殘，謂王莽也。真人，光武也。文子曰：得天地之道，故謂之真人。革命，已見東都賦。〉爾其則有謀臣武將，皆能攫〈九縛〉戾執猛，破堅摧剛。排揵〈件〉陷扃〈古熒[111]〉，蹵蹈咸陽。〈蒼頡篇曰：攫，搏也。說文曰：揵，距門也。又曰：扃，外閉之關也。〉高祖階其塗，光武攬其英。〈漢書曰：沛公圍宛城，南陽守齮降，引兵西，無不下者。爾雅曰：階，因也。齮音蟻。東觀漢記曰：鄧禹、吳漢並南陽人。三略曰：主將之體，務在攬英雄之心。〉是以關門反距，漢德久長。〈言居西而距東，居東而距西，故言反也。杜篤論都賦曰：是時山東翕然狐疑，意聖朝之西都，懼關門之反距。〉及其去危乘安，視人用遷。〈去危乘安，謂太平也。視人用遷，謂觀人所安而設教。〉周召之儔，據鼎足焉，以庀〈匹婢〉王職。〈史記曰：周公旦者，周武王弟也，輔武王。又召公奭，姓姬氏。成王時，召公爲三公。漢書曰：夫三公，鼎足之輔也。賈逵國語注曰：庀，由理也。〉縉紳之倫，經綸訓典，賦納以言。〈漢書音義，臣瓚曰：縉，赤白色。紳，大帶也。周奇曰[112]：搢，插笏於大帶。周易曰：君子以經綸。國語曰：修其訓典。尚書曰：敷納以言也。〉是以朝無闕政，風烈昭宣也。〈春秋考異郵曰：後雖殊世，風烈猶合於持方。宋均曰：持方，受命者名。〉於是乎鯢齒眉壽，鮐背之叟，皤皤然被黃髮者，〈毛詩曰：以介眉壽。毛萇曰：眉壽，毫眉也。爾雅曰：黃髮、鯢齒、鮐背、耇老，壽也。皤皤，已見東京賦。〉喟然相與歌曰：「望翠華兮葳蕤，建太常兮裶裶〈音霏〉。〈上林賦曰：建翠華之旗。葳蕤，翠華貌。太常已見東京賦。上林賦曰：衯衯裶裶[113]。〉駟飛龍兮騤騤〈逵〉，振和鸞兮京師[114]。〈飛龍，言疾也。周易曰：飛龍在天。毛詩曰：四牡騤騤。鄭玄禮記注曰：鑾輅，有虞氏之車也。有鑾和之節[115]。〉揔萬乘兮徘徊，按平路兮來歸。」〈萬乘，見東京賦。毛萇詩傳曰：迴，遲也。然徘徊即遲遲也。毛詩曰：行道遲遲。南陽舊居，故曰來歸。毛詩曰：來歸自鎬。〉豈不思天子南巡之辭者哉！遂作頌曰：〈毛詩曰：豈不爾思。尚書曰：五月南巡狩。〉

皇祖止焉，光武起焉。〈皇祖，高祖也。周易曰：庖犧氏沒，神農氏作[116]。〉據彼河洛，統四海焉。〈河、洛，謂東都也。西都賦曰：嘗有意乎都河、洛。〉本枝百世，位天子焉。〈毛詩曰：文王子孫[117]，本枝百世。〉永世克孝，懷桑梓焉。〈毛詩曰：永世克孝。又曰：維桑與梓，必恭敬止。〉真人南巡，覩舊里焉。〈東觀漢記曰：光武征秦豐，幸舊宅。酈元水經注曰：光武征秦豐，張衡以爲真人南巡，觀舊里焉。〉

文選考異

 注「於歎辭」　袁本、茶陵本辭下有「於孤切」三字，是也。其正文下「烏」字乃五臣音也。凡合併六家之本，於正文下載五臣音，於注中載善音，而善音之同於五臣者每被節去。袁、茶陵二本，又各多寡不齊，蓋合併不一，故所節去不一耳。至尤本於正文下五臣音，往往未嘗區別刊正，而注中善音，則節去彌甚，其失善舊，亦彌甚矣。今取二本善音之可考者，悉皆訂正。其二本已節去在前，則末由考之。間有可借正文下五臣音推知崖略者，然旣非明文，難以稱說，當俟再詳。全書善音之例，均準此。
 注「西京賦曰」下至「爲豫州也」　袁本此二十二字作「周居豫州已見西京賦」，是也。茶陵本複出，非。
 注「郁郁京河」　袁本、茶陵本「京」作「荆」，是也。
 注「武闕山爲關在西也」　茶陵本無此八字。袁本有，何、陳校皆去。觀下注，似不當有。
 注「說文曰」下至「墉城也」　袁本此十七字作「隍已見上文墉已見西京賦」，是也。茶陵本複出，非。
 注「盪他浪切」　袁本、茶陵本無此四字。茶陵有「淯音育」三字，袁亦無。案：茶陵是也。
 注「淮南子曰隨侯之珠」下至「不繫之於珠璧也」　袁本、茶陵本無此一百十七字。袁有「隨珠夜光已見西都賦」九字，茶陵有「隨珠夜光見西都注」八字，案：袁本是也。茶陵例改，已見爲複出，此條其遺漏者，尙屬善舊。尤乃複出，甚非。
 注「惡」　袁本、茶陵本作「堊音惡」三字，在注中「䣀音跪」下，是也。
 注「山海經曰」下至「出人有光」　袁本此二十一字作「耕父已見東京賦」，是也。茶陵本複出，非。
 注「嵣㟐山石廣大之貌也」　袁本、茶陵本此下有「嵣音蕩㟐音莽」六字，是也。
 注「嶚高也」　袁本、茶陵本此下有「力彫切」三字，是也。
 注「岝㟯山不齊也」　袁本、茶陵本此下有「岝仕革切」四字，是也。
 注「高而不平也」　袁本、茶陵本此下有「㠑昨迴切嵬牛迴切」八字，是也。
 注「高峻之貌也」　袁本、茶陵本此下有「嶜士林切」四字，是也。
 注「相連之貌」　袁本、茶陵本此下有「㟒丘貧切嶙音鄰纚力是切」十一字，是也。
 注「九六」　袁本、茶陵本作「九六切」三字，在注中「鞠高貌也」下，是也。
 注「班孟堅」下至「蒼山隱天」　袁本此二十四字作「隱天已見西都賦」，是也。茶陵本複出，非。
 注「薛綜注曰區陬隅𨻶之間也」　袁本此十一宇作「陬已見西京賦」，是也。茶陵本複出，非。
 注「傾側也」　袁本、茶陵本此下有「崎丘宜切嶇丘嵎切」八字，是也。
 注「嶻𡾲高峻也」　袁本、茶陵本此下有「嶻在結切」四字，是也。
 注「毛萇詩傳曰巘」　袁本「巘」作「巚」，茶陵本亦作「巘」。案：各本皆非也。當作「甗」，乃與正文相應。茶陵本校語云善作「甗」，否則善當有「巘」、「甗」異同之注，今刪削不全。又案：西京賦「陵重巘」，正文及注皆作「巘」，而毛詩皇矣正義所引則爲「甗」字，恐彼亦善「甗」、五臣「巘」，各本亂之。如袁本之此正文作「巘」，而失著校語也。
 注「小山別大山也」　袁本、茶陵本此下有「魚蹇切」三字，是也。
 注「奇殞」　袁本作「其殞切」三字，在注中「是芝貌也」下，是也。茶陵本與此同，非。
 注「密」　袁本「滵音密」三字在注末，是也。茶陵本與此同，非。
 注「東方朔」下至「閬風之顛」　袁本此十七字作「崑崙閬風已見西京赋」，是也。茶陵本複出，非。
 注「櫻桃也」　袁本、茶陵本此下有「革黠切」三字，是也。
 注「有刺」　袁本、茶陵本此下有「子力切」三字，是也。
 注「荊也」　袁本、茶陵本此下有「音萬」二字，是也。
 注「中車材」　袁本、茶陵本此下有「音姜」二字，是也。
 注「智甲切」　袁本作「音甲」二字，茶陵本無。案：似袁本是也。
 注「皮可作索」　袁本此下有「楈音胥枒以奢切」七字，是也。茶陵本無「楈音胥」，非。
 注「皮可以爲索」　袁本此下有「栟音并櫚音驢」六字，是也。茶陵本無，非。
 注「柍未詳」　袁本、茶陵本此下有「於良切」三字，是也。
 注「似桑」　袁本此下有「檍音憶」三字，是也。茶陵本無，非。
 注「花頭點也」　案：「花」下當有「鬚」字。各本皆脫。又袁本、茶陵本此下有「而體切」三字，是也。 「體」當作「髓」。
 注「以下黑」　袁本、茶陵本此下有「豰呼木切」四字，是也。
 注「張載吳都賦注曰」　案：張載當作「劉逵」。各本皆誤。
 騰猨飛蠝棲其間　茶陵本「蠝」作「𤢹」，袁本作「�」。案：「𤢹」字是也。注云：「蠝」與「𤢹」同，謂正文 之「𤢹」，可證也。
 注「竹堇皮白如霜」　案：「竹堇」當作「䈽」，蓋一字誤分爲二。袁本亦誤。茶陵本改「堇」爲「䈽」，非。
 注「宋玉笛賦曰奇簳」　袁本、茶陵本此下有「古罕切」三字，是也。案：古文苑載此賦云「奇篠異幹」，此疑脫。彼「幹」即「簳」字耳。
 注「二竹名」　袁本、茶陵本此下有「箛公都切箠竹隨切」八字，是也。
 注「陸離猶參差也」　袁本無此六字，茶陵本有。案：此六字，袁在所載五臣向注中，無者是也。
 注「蓊竹貌也」　袁本此下有「於孔切」三字，是也。茶陵本無，非。
 注「雉」　袁本、茶陵本作「音雉」，二字在注中「堯山」下，是也。
 注「自吝」　袁本、茶陵本作「濜自吝切」四字，在注末，是也。
 注「今出南陽」　袁本此下有「音禮」二字，是也。茶陵本無，非。
^ 47.0 47.1 注「骨」又注「蔑」　袁本作「滑音骨瀎音蔑」六字，在注末，是也。
 注「言水洞出此穴沒滑瀎潏疾流之貌也」　袁本無「言水洞出此穴疾之」八字，是也。茶陵本并善入五臣，與此同誤。
 注「言廣大也」　袁本、茶陵本無此四字，是也。案：二本在所載良注中。
 注「說文曰欱歠也」　袁本此六字作「欱已見上文」，是也。茶陵本複出，非。
 注「水行疾也」　袁本、茶陵本此下有「他鸞切」三字，是也。
 注「水行出也」　袁本、茶陵本此下有「俎立切」三字，是也。
 注「大聲也」　茶陵本此下有「汃普八切」四字。袁本無。案：茶陵是也。
 注「韓詩外傳曰漻」　案：「外」字不當有。各本皆衍。凡本篇引韓詩外傳曰「鄭交甫」云云一條，韓詩曰「醴甜而不泲也」一條，韓詩外傳曰「逍遙也」一條，及此一條，皆當作「韓詩傳曰」，如東都賦注引「魯詩傳曰」之例。傳者蓋所謂內傳。其「逍遙也」句有脫，各本皆同，無以補之。
 注「水淚破舟」　袁本、茶陵本此下有「音戾」二字，是也。
 注「疾流也」　袁本此下有「音域」二字，是也。茶陵本無，非。
 注「鰅魚有文采」　袁本、茶陵本此下有「音禺」二字，是也。
 注「似鰱而黑」　袁本、茶陵本此下有「鰱音連」三字，是也。
 注「蜯與蚌同」　袁本、茶陵本此下有「步項切」三字，是也。
 注「古字通」　袁本、茶陵本此下有「胡加切」三字，是也。
 於其陂澤　袁本無「於」字，何校去。茶陵初刻無，脩者有。案：無者是也。
 注「知旅」　袁本、茶陵本作「知旅切」三字，在注中「積也」下，是也。
 其草則藨苧薠莞　袁本、茶陵本「則」下有「有」字，案：有者是也。
 注「葪之屬」　何校「葪」改「𦳋」。案：當作「蒯」，「蒯」即「𦳋」字也。
 注「似莎而大」　袁本、茶陵本此下有「扶袁切」三字，是也。
 注「小蒲也」　袁本、茶陵本此下有「胡官切」三字，是也。
 注「菰蔣也」　袁本、茶陵本此下有「蔣子詳切菰音孤」七字，是也。案：「菰音孤」善自音注中字耳，正文「蒲」下「孤」乃因此竄入，誤之甚者也。
 注「茆鳧葵」　袁本、茶陵本此下有「茆亡絞切」四字，是也。
 注「苦札」　袁本作「苦札切」，在注中「鳧屬」下，是也。茶陵本與此同，非。
^ 70.0 70.1 注「步覓」又注「吐雞」　袁本作「鸊步覓切鶙土雞切」八字，在注中「謂之鸊鶙」下，是也。茶陵本與此同，非。
 注「班孟堅」下至「鴐鵝鴻鶤」　袁本此三十字作「餘已見上注」，是也。茶陵本複出，非。
 注「鷀音磁」　袁本，茶陵本「鷀」上有「鸕良都切」四字，是也。
 注「所蟹」　袁本、茶陵本作「所蟹切」三字，在注中「灑分也」下，是也。
 注「老」　袁本、茶陵本作「音老」二字，在注末，是也。
 注「去除也」　袁本、茶陵本此下有「息列切」三字，是也。
 注「乾也」　袁本、茶陵本此下有「呼但切」三字，是也。
 注「直旅」　袁本、茶陵本作「直旅切」三字，在注中「麻屬」下，是也。
^ 78.0 78.1 78.2 78.3 注「之餘」又注「煩」又注「析」又注「覓」　袁本、茶陵本作「藷之餘切」四字，在注中「甘柘也」下，「音煩」二字在「小蒜也」下，「菥音析蓂音覓」六字在末，是也。
 注「蓼辛菜也」　袁本、茶陵本此下有「力烏切」三字，是也。
 注「蕊香菜」　案：「蕊」當作「䔼」，下同。各本皆譌。集韻廿六緝云「䔼，香菜」，即本此。
 注「橘屬也」　袁本此下有「除耕切」三字，是也。茶陵本無，非。
 注「陶隱居注曰」　袁本、茶陵本無「注」字，是也。
 注「蓀楚銚戈也」　何校「蓀」改「萇」，陳同，是也。「戈」當作「弋」，各本皆誤。又袁本此下有「萇音長」三字，是也。茶陵本無，非。
 注「稃音敷」　袁本「稃」上有「秬音巨」三字，是也。茶陵本無，非。
 注「陟滑」　袁本、茶陵本作「鵽陟滑切」四字，在注中「寇雉」下，是也。
 注「鱻小魚也」　袁本「也」下有「與鮮同」三字，茶陵本有「胥連切」三字。案：此當兩有「與鮮同胥連切」六字。
 注「甜美也」　袁本、茶陵本此下有「徒兼切」三字，是也。
 注「音精」　袁本、茶陵本此在注末，是也。
^ 89.0 89.1 注「殺」又注「尸然」　袁本、茶陵本作「音殺」二字，在注中「茱萸也」下，「羶尸然切」四字在注末。是也。
 注「於問」　袁本、茶陵本作「於問切」三字，在注中「醖投也」下，是也。
 注「于公先王」　袁本、茶陵本「于公」作「祭于」。案：此尤所校改也。
 注「鼓瑟吹笙；吹笙鼓簧」　袁本、茶陵本無「吹笙吹笙」四字。茶陵「簧」作「琴」，袁亦作「簧」。案：此尤所校改也。
 注「不脫履升堂」　案：下當有「曰宴」二字，各本皆脫。
 注「玉謂之琱」　案：「琱」當作「彫」，觀下注可見。各本皆誤。
 朱帷連網　案：「網」當作「綱」。注「網維網也」，二「網」字亦當作「綱」。茶陵本云五臣作「綱」。袁本云善作「網」。各本所見皆非也。
 注「咸以折盤爲七盤也」　案：「咸」當作「或」，各本皆譌。
 注「揭高舉也」　袁本、茶陵本此下有「丘別切」三字，是也。
 注「水波也」　袁本、茶陵本此下有「徒蓋切」三字，是也。
 注「瀺灂隕隊」　袁本、茶陵本此下有「瀺士減切」四字，是也。
 注「回波爲澆」　袁本、茶陵本此下有「公堯切」三字，是也。
 注「説文曰蝄蜽」下至「若龍而黃」　袁本此十七字作「蝄蜽蛟螭已見西京赋」，是也。茶陵本複出，與此不同，皆非。
 於是日將逮昏　袁本、茶陵本「逮」下校語云善作「遙」。案：「遙」但傳寫誤，此蓋尤校改正之也。
 真所謂漢之舊都者也　袁本、茶陵本無「者」字，是也。
 視魯縣而來遷　案：「視」當作「覛」。袁本云善作「視」。茶陵本云五臣作「覛」。各本所見皆非，善亦當作「覛」，但傅寫誤「視」耳。
 注「皇甫謐曰」下至「升爲天子也」　袁本此四十二字作「堯以唐侯升爲天子已見上文」，是也。茶陵本複出，非。
 注「求癸」　袁本、茶陵本作「求癸切」三字，在注中「揆度也」下，是也。
 察茲邦之神偉　袁本云善作「邦」。茶陵本云五臣作「都」。案：注中仍云此「都」，似善亦作「都」也。
 注「說文曰崔」　袁本、茶陵本無此四字，是也。
 注「逍遙也」　何校「遙」下添「遊」字，陳同。案：各本皆無，未審其所據也。
 注「剌邪也」　袁本、茶陵本此下有「睢許規切」四字，是也。
 注「古熒」　袁本、茶陵本作「古熒切」三字，在注末，是也。
 注「周奇曰」　陳云「周」當作「李」，是也。各本皆誤。
 注「衯衯裶裶」　袁本、茶陵本此下有「芳非切」三字，是也。
 振和鸞兮京師　袁本、茶陵本「鸞」作「鑾」，是也。
 注「鄭玄禮記注曰」下至「有鑾和之節」　袁本此十九字作「和鑾已見上文」，是也。茶陵本複出，非。
 注「神農氏作」　陳云下有脫文。今案：當連引注「作起也」，以注正文「起焉」，而各本脫去。乾「聖人作」，釋文載鄭云「起也」。但未審善果引何家耳。
 注「文王子孫」　案：「子孫」當作「孫子」。各本皆倒。
三都賦序
左太沖〈善曰：臧榮緒晉書曰：左思，字太沖，齊國人。少博覽文史，欲作三都賦，乃詣著作郎張載，訪岷、邛之事。遂構思十稔，門庭藩溷，皆著紙筆，遇得一句，即䟽之。徵爲秘書。賦成，張華見而咨嗟，都邑豪貴，競相傳寫。三都者，劉備都益州，號蜀；孫權都建業，號吳；曹操都鄴，號魏。思作賦時，吳、蜀已平，見前賢文之是非，故作斯賦以辨衆惑[1]。〉

劉淵林注〈三都賦成[2]，張載爲注魏都，劉逵爲注吳、蜀，自是之後，漸行於俗也。〉

主条目：三都賦序
蓋詩有六義焉，其二曰賦。〈善曰：子夏詩序文也。〉楊雄曰：「詩人之賦麗以則。」〈善曰：法言文也。〉班固曰：「賦者，古詩之流也。」〈善曰：兩都賦序文。〉先王采焉，以觀土風。〈善曰：禮記曰：命太師陳詩，以觀民風。鄭玄曰：陳詩，謂采其詩以觀視之。〉見「緑竹猗猗」〈於宜〉，則知衛地淇澳〈於六〉之產；〈善曰：毛詩衛風曰：瞻彼淇澳，緑竹猗猗。〉見「在其版屋」，則知秦野西戎之宅。〈善曰：毛詩秦風曰：在其版屋，亂我心曲。毛萇曰：西戎版屋也。〉故能居然而辨八方。〈善曰：河圖龍文曰：鎮星光明，八方歸德。難蜀父老曰：六合之內，八方之外。〉然相如賦上林而引「盧橘夏熟」，楊雄賦甘泉而陳「玉樹青葱」，班固賦西都而歎以出比目，張衡賦西京而述以遊海若。〈凡此四者，皆非西京之所有也。〉假稱珍怪，以爲潤色，若斯之類，匪啻〈失至〉于茲。〈善曰：茲，此也，假稱珍怪也。若斯珍之流，不啻於此多。尚書曰：不啻如自其口出。〉考之果木，則生非其壤；校之神物，則出非其所。於辭則易爲藻飾，於義則虛而無徵。〈蓋韓非所謂畫鬼魅易爲好，畫狗馬難爲工之類。〉且夫玉巵〈紙移〉無當〈去聲〉，雖寶非用；〈巵，一名觶，酒器也。當，底也。善曰：韓子，堂溪公謂韓昭侯曰：今有白玉之巵無當，有瓦巵有當，君寧何取？曰：取瓦巵也。〉侈言無驗，雖麗非經。〈善曰：劉廙答丁儀刑禮書曰：崇飾侈言，欲其往來。〉而論〈去聲〉者莫不詆〈丁禮〉訐〈斤謁〉其研精，作者大氐〈音旨[3]〉舉爲憲章。〈善曰：墨子曰：雖有詆訐之人，無所依矣。說文曰：詆，訶也。訐，面相序罪也[4]。尚書序曰：研精覃思。司馬遷書曰：詩三百篇，大氐賢聖發憤之所爲也。禮記曰：憲章文武。〉積習生常，有自來矣。〈傳曰：習實生常。善曰：左傳，叔孫曰：叔出季處，有自來矣。〉

余旣思摹〈莫蒲〉二京而賦三都，其山川城邑則稽之地圖，其鳥獸草木則驗之方志。〈善曰：周禮曰：外史掌四方之志。鄭玄曰：志，記也。〉風謠歌舞，各附其俗；魁梧〈忤[5]〉長者，莫非其舊。〈善曰：漢書音義，應劭曰：魁梧，丘墟壯大之意也。韓子曰：重厚自尊，謂之長者。〉何則？發言爲詩者，詠其所志也；〈善曰：毛詩序曰：詩者，志之所之，在心爲志，發言爲詩。〉升高能賦者，頌其所見也。〈善曰：毛萇詩傳曰：升高能賦，可以爲大夫。〉美物者貴依其本，讚事者宜本其實。〈善曰：釋名曰：稱人之美曰讚。〉匪本匪實，覽者奚信？且夫任土作貢，虞書所著；辯物居方，周易所慎。〈虞書曰[6]：禹別九州，任土作貢。定其肥磽之所生也，而著九州貢賦之法也。周易曰：君子以慎辯物居方。〉聊舉其一隅，攝其體統，歸諸詁訓焉。

文選考異

 注「三都者」下至「以辨衆惑」　袁本無此四十六字，有「徧于海內」四字，是也。茶陵本并五臣入善，與此同，非。
 注「三都賦成」　袁本「三」上有「臧榮緒晉書曰」六字，是也。茶陵本與此同，非。
 注「音旨」　袁本、茶陵本作「氐音旨」三字，在注末，是也。
 注「面相序罪也」　案：「序」當作「斥」，各本皆譌。陳云別本作「斥」，今未見。
 注「忤」　袁本、茶陵本作「音忤」，在注中「丘墟壯大之意也」下，是也。
 注「虞書曰」　陳云「書」下脫「序」字，是也。各本皆脫。
蜀都賦
主条目：蜀都賦
有西蜀公子者，言於東吳王孫，〈善曰：聖主得賢臣頌曰：今臣僻在西蜀。史記，武王得仲雍曾孫周章，封之東吳。漢書曰：漂母謂韓信曰：吾哀王孫而進食。蘇林曰：如言公子也。博物志曰：王孫、公子，皆相推敬之辭。〉曰：「蓋聞天以日月爲綱，地以四海爲紀。九土星分，萬國錯跱。崤〈胡交〉函有帝皇之宅，河洛爲王者之里。〈非日月無以觀天文，非四海無以著地理，故聖人仰觀俯察、窮神盡微者，必須綱紀也。崤，東、西崤也。函，函谷關也。賈生過秦曰：以崤、函爲宮。里，居也。言周、漢皆以河、洛爲都邑。善曰：越絕書，范蠡曰：天貴持盈，不失日月星辰之綱紀。毛詩曰：滔滔江、漢，南國之紀。周禮曰：以星土分辨九州之地所封域。尚書曰：萬國咸寧[1]。張衡靈憲曰：星體生於地，列居錯峙。崔駰河南尹箴曰：唐、虞、商、周，河、洛是居。〉吾子豈亦曾聞蜀都之事歟？請爲左右揚搉〈古學〉而陳之。〈韓非有揚搉篇。班固曰：揚搉古今，其義一也。善曰：許慎淮南子注曰：揚搉，粗略也。〉

「夫蜀都者，蓋兆基於上世，開國於中古。廓靈關以爲門，包玉壘而爲宇。帶二江之雙流，抗峨眉之重阻。〈楊雄蜀王本紀曰：蜀王之先，名蠶叢、拍濩、魚鳧、蒲澤、開明。是時人萌椎髻左言，不曉文字，未有禮樂。從開明上到蠶叢，積三萬四千歲，故曰兆基於上代也。秦惠王討滅蜀王，封公子通爲蜀侯。惠王二十七年，使張若與張儀築成都城。其後置蜀郡，以李冰爲守。地理志曰：蜀守李冰鑿離堆，穿兩江，爲人開田，百姓饗其利。是時蜀人始通中國，言語頗與華同，故言開國於中古也。靈關，山名，在成都西南漢壽界[2]。在前，故曰門也。玉壘，山名也，湔水出焉，在成都西北岷山界。在後，故曰宇也。江水出岷山，分爲二江，經成都南，東流經之，故曰帶也。楊雄蜀都賦曰：兩江珥其前。峨眉，山名也，在成都南犍爲界。面之，故曰抗也。〉水陸所湊，兼六合而交會焉；豐蔚所盛，茂八區而菴〈烏覽〉藹焉。〈八區，四方四隅也。地理志曰：巴、蜀土地肥美，有山林菓實之饒。班固西都賦曰：郊野之富，號爲近蜀。美其豐盛。善曰：六合，已見西都賦。長楊賦曰：洋溢八區。〉

「於前則跨躡犍〈乾〉牂〈臧〉，枕〈之鴆〉輢交趾。經途所亘，五千餘里。山阜相屬，含谿懷谷。崗巒糺紛，觸石吐雲。〈阜，大山也。巒，山長而狹也。一曰山小而銳也。水注川曰谿，注壑曰谷。善曰：漢書志有犍爲郡、牂牁郡，並屬益州，又有交趾郡，屬交州。輢，寄也，於蟻切。春秋元命包曰：山有含精藏雲，故觸石而出也。〉鬱葐〈汾〉蒀〈於文〉以翠微，崛〈魚物〉巍巍以峩峩。干青霄而秀出，舒丹氣而爲霞。〈翠微，山氣之輕縹也。霞，赤雲也。嚴夫子哀時命曰：紅霓紛其朝霞。山澤氣通，故曰舒丹氣以爲霞也。善曰：甘泉賦曰：騰青霄而軼浮景。河圖曰：崑崙山有五色水，赤水之氣，上蒸爲霞而赫然也。〉龍池𤀰〈胡角[3]〉瀑〈步角[3]〉濆〈扶刎[3]〉其隈，漏江伏流潰〈胡內〉其阿。汩〈骨〉若湯谷之揚濤，沛〈普賴〉若濛汜〈似〉之涌波。龍池在朱堤南十里[4]，地周四十七里。漏江在建寧，有水道，伏流數里復出。故曰漏江。湯谷，日所出也。濛汜，日所入也。善曰：𤀰瀑，水沸之聲也。公羊傳曰：濆泉者何，涌泉也。淮南子曰：日出于湯谷，浴于咸池。楚辭云：日出于陽谷，入于濛汜[5]。濛汜，見西京賦。於是乎邛竹緣嶺，菌桂臨崖〈宜〉。旁挺龍目，側生荔枝。布緑葉之萋萋，結朱實之離離。迎隆冬而不凋，常曄曄以猗猗。〈邛竹出興古盤江以南，竹中實而高節，可以作杖。神農本草經曰：菌桂出交阯，圓如竹，爲衆藥通使。一曰：菌，薰也，葉曰蕙，根曰薰。南裔志曰：龍眼，荔枝，生朱堤南廣縣，犍爲僰道縣。隨江東至巴郡江州縣，往往有荔枝樹，高五六丈，常以夏生，其變赤可食。龍眼似荔枝，其實亦可食。邛竹、菌桂、龍眼、荔枝，皆冬生不枯，鬱茂於山林。善曰：王逸荔枝賦曰：緣葉蓁蓁。又曰：朱實叢生。孫卿子曰：松栢經隆冬而不凋，蒙霜雪而不攣。曄曄、猗猗，已見西都賦。〉孔翠群翔，犀象競馳。白雉朝雊，猩猩〈生〉夜啼。金馬騁光而絕景，碧雞儵忽而曜儀。火井沈熒於幽泉，高爓飛煽〈扇〉於天垂。〈孔，孔雀也。翠，翠鳥也。孔雀特出永昌南涪縣。翡翠常以二月、九月群翔興古十餘[6]。白雉出永昌。猩猩生交趾封溪，似猨，人面，能言語，夜聞其聲，如小兒啼。春秋傳曰：豕人立而啼。服子慎曰：啼，呼也。淮南子曰：猩猩知往。地理志曰：金馬、碧雞，在越嶲青蛉縣禺同山。漢宣帝時，方士言益州有金馬、碧雞之神，可以醮祭而置也[7]。宣帝使諫議大夫王褒持節而求之，褒道病卒，竟不能致也。蜀郡有火井，在臨邛縣西南。火井，鹽井也。欲出其火，先以家火投之，須臾許，隆隆如雷聲，爓出通天，光輝十里，以筩盛之，接其光而無炭也。煽，熾也。善曰：廣雅曰：熒，光也。說文曰：爓，火焰也，音艷[8]。天垂，天四垂也。〉其間則有虎珀丹青，江珠瑕英。金沙銀礫[9]〈歷〉，符采彪〈筆尤〉炳，暉麗灼〈酌〉爍〈舒藥切〉。〈永昌博南縣出虎珀。牂牁有白曹山，出丹青、曾青、空青也。本草經云：皆出越嶲郡。瑕，玉屬也。楊雄蜀都賦云：瑕英江珠。永昌有水出金，如糠在沙中。興古盤町山出銀。符采，玉之橫文也。灼爍，艷色也。善曰：博物志曰：虎珀，一名江珠。〉

「於後則却背華容，北指崑崙。緣以劔閣，阻以石門。〈華容，水名，在江由之北。崑崙，山名也。楊雄蜀都賦曰：北屬崑崙。劔閣，谷名，自蜀通漢中道，一由此，北有閣道，在梓潼郡東北。石門，在漢中之西，褒中之北。此二處，蜀之險隘於是在焉。〉流漢湯湯〈傷〉，驚浪雷奔。望之天迴，即之雲昏。水物殊品，鱗介異族。或藏蛟螭〈勑知〉，或隱碧玉。嘉魚出於丙穴，良木攢於襃谷。〈有鱗曰蛟螭。蛟螭，水神也，一曰雌龍也，一曰龍子也。相如上林賦曰：蛟龍赤螭。碧玉，謂水玉也。尸子曰：龍淵生玉英。丙穴，在漢中沔陽縣北，有魚穴二所，常以三月取之。丙，地名也，襃中縣南口斜谷，水源在北，南流經襃中，故北口曰斜，南口曰襃，同一谷耳，長四百七十里。襃、斜出良材。漢書曰：斜谷之木，不足爲我械。善曰：枚乘七發曰：波湧而濤起，橫奔似雷行。任豫益州記曰：嘉魚，鱗似鱒魚。〉其樹則有木蘭梫〈寢[10]〉桂，杞櫹〈蕭〉椅〈於其〉桐，椶枒〈邪〉楔〈耕八〉樅〈七松〉。楩〈頻縣〉柟〈南〉幽藹於谷底，松柏蓊鬱於山峰。〈木蘭，大樹也，葉似長生，冬夏榮。常以冬華，其實如小柿，甘美，南人以爲梅，其皮可食。楊雄蜀都賦曰：樹以木蘭。梫桂，木桂也。傳曰：杞梓之木。櫹，大木也。詩曰：其桐其椅。椶枒出蜀，其皮可作繩履。楔，似松有刺也。樅，柏葉松身。楩、柟，二樹名，皆大木也。〉擢脩幹，竦長條。扇飛雲，拂輕霄。羲和假道於峻歧，陽烏迴翼乎高標。〈言山木之高也。善曰：楚辭曰：吾令羲和弭節兮。廣雅曰：日御謂之羲和。左傳曰：假道於虞。春秋元命包曰：陽成於三，故日中有三足烏。烏者，陽精。〉巢居栖翔，聿兼鄧林。穴宅奇獸，窠宿異禽。〈鄧林，林名也。窠，鳥巢也。善曰：鄧林，已見西京賦。〉熊羆咆〈步交〉其陽，鵰鶚鴪〈聿〉其陰。猨狖〈弋狩〉騰希而競捷，虎豹長嘯而永吟。〈鶚，其形如鵰，皆鷙鳥也。枚乘曰：鷙鳥累百，不如一鶚。鴪，疾貌也。善曰：楚辭曰：虎豹鬭兮熊羆咆。說文曰：咆，噑也[11]。毛詩曰：鴪彼晨風。春秋元命包曰：猛虎嘯，谷風起。杜篤連珠曰：長吟永嘯。〉

「於東則左緜巴中，百濮〈音卜〉所充。〈濮，夷也。傳曰：麇人率百濮。今巴中七姓有濮也。〉外負銅梁於宕〈徒浪〉渠，內函要害於膏腴。〈銅梁，山名。宕渠，縣名。銅梁在巴東，宕縣在巴西[12]，出鐵。要害，地險隘也。膏腴，土地肥沃也。〉其中則有巴菽巴戟，靈壽桃枝。樊以蒩〈資覩[13]〉圃，濱以鹽池。〈巴菽，巴豆也。巴戟，巴戟天也。靈壽，木名也，出涪陵縣。桃枝，竹屬也，出墊江縣。二者可以爲杖。樊，蕃也。詩曰：營營青蠅，止于樊。蒩，草名也，亦名土茄，葉覆地而生，根可食，人飢則以繼糧。鹽池，出巴東北新井縣，水出地[14]如湧泉，可煮以爲鹽。善曰：埤蒼曰：蒩，蕺也。蕺，側及切。〉𧌽〈必滅〉蛦〈音啼〉山棲，黿〈元〉龜水處[15]。潛龍蟠於沮〈子預〉澤，應鳴鼓而興雨。〈𧌽蛦，鳥名也，如今之所謂山雞，其雄色班，雌色黑，出巴東。黿，大龜也[16]。譙周異物志曰：涪陵多大龜，其甲可以卜，其緣中又[17]似瑇瑁，俗名曰靈。又沮，有菜澤也。巴東有澤水，人謂有神龍，不可鳴鼓，鳴鼓其傍，即便雨也。善曰：李尤七嘆曰[18]：龍鼉水處。方言曰：未升天龍，謂之蟠龍。綦母邃孟子注曰：澤生草言蒩。沮與蒩同。〉丹沙赩〈許力〉熾〈昌志[19]〉出其坂，蜜房郁毓被其阜。山圖采而得道，赤斧服而不朽。〈涪陵、丹興二縣出丹砂。丹砂出山中，有穴。尚書禹貢曰：厥土赤埴[20]。巴西漢昌縣多野蜂蜜蠟。山圖，隴西人也。隨道士之名山採藥，身輕不食，莫知所如。赤斧，巴人也，能煉丹砂與消石，服之身體毛髮盡赤。皆古仙者也。見列仙傳。善曰：毛萇詩傳曰：赩，赤貌也。鄭玄尚書注曰：熾，赤也。班固終南頌曰：蜜房溜其巔。郁毓，盛多也。〉若乃剛悍〈汗〉生其方，風謠尚其武。奮之則賨〈在宗[21]〉旅，翫之則渝舞。銳氣剽於中葉，蹻〈綺驕〉容世於樂府。〈善曰：廣雅曰：悍，勇也。應劭風俗通曰：巴有賨人，剽勇，高祖爲漢王時，閬中人范目說高祖募取賨人，定三秦，封目爲閬中慈鳧鄉侯；并復除目所發賨人，盧、朴、沓、鄂、度、夕、襲七姓，不供租賦。閬中有渝水，賨人左右居，銳氣喜舞。高祖樂其猛銳，數觀其舞，後令樂府習之。楊雄荊州箴曰：風飄以悍，氣銳以剛。毛詩曰：昔在中葉。漢書曰：武帝樂府[22]。〉

「於西則右挾〈故蝶〉岷山，涌瀆發川。陪以白狼，夷歌成章。〈江水出岷山也。白狼夷在漢壽西界[23]，漢明帝時，作詩三章以頌漢德，益州刺史朱輔驛傳其詩奏之[24]。語在輔傳也。〉坰野草昧，林麓黝〈於糾〉儵〈式六〉。交讓所植，蹲〈存〉鴟所伏。〈交讓，木名也。兩樹對生，一樹枯則一樹生，如是歲更，終不俱生俱枯也。出岷山，在安都縣[25]。蹲鴟，大芋也，其形類蹲鴟，故卓王孫曰：吾聞岷山之下沃野，下有蹲鴟，至死不飢。善曰：黝儵，茂盛貌。〉百藥灌叢，寒卉冬馥。異類衆夥〈禍〉，于何不育？其中則有青珠黃環，碧砮芒消。或豐緑荑〈啼〉，或蕃〈伐元〉丹椒。麋蕪布濩〈護〉於中阿[26]，風連莚〈餘戰〉蔓〈萬〉於蘭皐。紅葩紫飾，柯葉漸苞。敷蘂葳蕤，落英飄颻。〈青珠，出蜀郡平澤。黃鐶，出蜀郡。碧石生越嶲郡無會縣[27]。砮可作箭鏃。禹貢，梁州厥貢砮石。芒消出蜀郡廣陽山。緑荑、辛荑、蘪蕪，皆香草也。蘪蕪出岷山替陵山[28]。風連出岷山，一曰出廣都山[29]。岷山特多藥草，其椒尤好，異於天下。漸苞，相苞裹而同長也。書曰：草木漸苞。蘂者，或謂之華，或謂之實。一曰花鬚頭點也。楚辭曰：採薜荔之落英。〉神農是嘗，盧跗是料〈聊〉。芳追氣邪，味蠲癘痟〈音消〉。〈扁鵲，盧人，古良醫。楊雄法言曰：扁鵲，盧人，而醫多盧。癘氣，不和之氣也。痟，亦頭病也。周禮，四時皆有癘疾，春多痟首之疾，漢書，相如常有痟病。善曰：淮南子曰：神農乃始教人播種五穀，嘗百草之滋味。史記曰：虢中庶子謂扁鵲曰：臣聞上古之時，醫有俞跗，醫病不以湯液。〉其封域之內，則有原隰墳衍，通望彌博。演以潛沬〈武蓋[30]〉，浸以緜雒。〈禹貢梁州云，沱、潛旣道。有水從漢中沔陽縣南流至梓橦漢壽縣[31]入穴中，通岡山下，西南潛出，今名複水。舊說云：禹貢潛水也。又有水出岷山之西，東流過漢壽，南流[32]有高山上合下開，水經其中曰沬水。水潛行曰演。此二水伏流，故曰演以潛、沬。緜水在緜竹縣，出紫巖山。雒水在上雒縣，出桐栢山[33]。周禮曰：揚州，其浸五湖，言益州之有緜、雒，猶揚州之有五湖，故曰浸以緜、雒也。潛、沬、緜、雒四水所經，本皆蜀郡，故皆謂之封域之內也。〉溝洫脉散，疆里綺錯。黍稷油油，稉〈古衡〉稻莫莫。指渠口以爲雲門，灑滮〈扶彪[34]〉池而爲陸〈六[34]〉澤。雖星畢之滂〈普郎[34]〉沲〈度羅[34]〉，尚未齊其膏液。〈廣深四尺爲溝，倍溝爲洫。左氏傳曰：先王疆理天下。謂地勢縱橫之宜也。莫莫，茂也。李冰於湔山下造大堋以壅江水，分散其流，漑灌平地。故曰指渠口以爲雲門也。滮，流貌。詩曰：滮池北流，浸彼稻田。蔡邕曰：凝雨曰陸。尚書洪範曰：星有好雨。月失道而入畢，則多雨。詩曰：月離于畢，俾滂沲矣。善曰：鄭玄周禮注曰：黃帝樂曰雲門，言黃帝之德，如雲之出門也。然此唯取雲門之名，不取樂也。〉爾乃邑居隱賑〈之忍〉，夾江傍山。棟宇相望，桑梓接連。家有鹽泉之井，戶有橘柚之園。〈隱，盛也。賑，富也。梓，木名，可以爲琴瑟。蜀都臨邛縣[35]、江陽漢安縣皆有鹽井。巴西充國縣有鹽井數十。大曰柚，小曰橘。犍爲南安縣出黃甘橘。地理志曰：蜀都嚴道、巴郡朐忍魚複二縣出橘，有橘官。善曰：楊雄蜀都賦曰：夾江緣山。又曰：西有鹽泉鐵冶，橘林銅陵。〉其園則林檎枇杷，橙𣐈梬〈郢〉楟〈亭[36]〉。榹〈心移〉桃函〈含〉列，梅李羅生。〈皆菓名也。林檎實，似赤柰而小，味如梨。枇杷，冬華黃實，本出蜀。蜀有給客橙，冬夏華實相繼。張揖曰：楟，山梨。善曰：爾雅曰：榹桃，山桃也。〉百果甲宅〈坼〉，異色同榮。朱櫻春熟，素柰夏成。〈善曰：周易曰：百果草木皆甲坼[37]。鄭玄曰：木實曰果。皆讀如人倦之解，解[38]謂拆呼，皮曰甲，根曰宅。宅，居也。呼，火亞切。漢書，叔孫通曰：古有春嘗果，令櫻桃熟[39]可嘗也。素柰，白柰也。王逸荔枝賦曰：酒泉白柰。〉若乃大火流，涼風厲〈列〉。白露凝，微霜結。〈詩曰：七月流火。禮記月令，孟秋涼風至。善曰：毛萇詩傳曰：火，大火也。流，下也。毛詩曰：白露爲霜。楚辭曰：微霜結兮眇眇。〉紫梨津潤，樼〈側鄰〉栗罅〈呼亞〉發。蒲陶亂潰〈胡對〉，若榴競裂。甘至自零，芬芬酷〈苦毒〉烈[40]。〈詩云：樹之榛栗。傳曰：榛栗棗脩。罅發，栗皮坼罅而發也。甘至，言熟也。善曰：西京雜記曰：上林有紫梨。郭璞□上林賦注曰[41]：蒲陶似燕薁，可作酒。馬融西第頌曰：紫房潰漏。又曰：胡桃自零若榴，已見兩都賦[42]。上林賦曰：酷烈淑郁。榛與樼同[43]。〉其園則有蒟〈俱宇[44]〉蒻〈弱〉茱萸[45]，瓜疇芋〈于句〉區。甘蔗〈之夜〉辛薑，陽蓲〈許于[44]〉陰敷。〈蒟，蒟醬也。緣樹而生，其子如桑椹，熟時正青，長二三寸，以蜜藏而食之，辛香，温調五臟[46]。蒻，草也，其根名蒻，頭大者如斗，其肌正白，可以灰汁，煮則凝成，可以苦酒淹食之。蜀人珍焉。茱萸，一名蔱也。疇者，界埒小畔際也。楊雄太元經曰[47]：陽蓲萬物。言陽氣蓲煦生萬物也。陰敷，薑生於陰也。〉日往菲薇，月來扶踈。任土所麗，衆獻而儲。〈任土，任其土地所生也。尚書所謂任土作貢也。易曰：百穀草木麗乎土。〉其沃瀛〈盈[48]〉則有攢〈在官〉蔣〈將〉叢蒲，緑菱紅蓮。雜以藴藻，糅〈女又〉以蘋蘩。〈楚辭曰：倚沼畦瀛。王逸云：瀛，澤中也。班固以爲畦。蔣，菰名也。藴、藻、蘋、蘩，皆水草也。藴，叢也。〉緫莖柅柅〈乃禮[49]〉，裛〈於業〉葉蓁蓁〈臻〉。蕡〈墳[49]〉實時味，王公羞焉。〈柅柅、蓁蓁，盛茂貌也。詩曰：爾肴旣將[50]。傳曰：苟有明信，澗、谿、沼、沚之毛，蘋、蘩、藴、藻之菜，可薦於鬼神，可羞於王公。善曰：毛詩曰：敦彼行葦，維葉柅柅。又曰：桃之夭夭，其葉蓁蓁。又曰：桃之夭夭，有蕡其實。〉其中則有鴻儔鵠侶，䳲鷺鵜〈徒兮[51]〉鶘〈胡[51]〉。晨鳧旦至，候鴈銜蘆。皆水鳥名。鴻鵠多羣飛，故言侶儔也。䳲鷺、鵜鶘，二鳥名也。晨鳧，常以晨飛也。鴈，候時南北，故曰候鴈。銜蘆以禦繒繳，令不得截其翼也。淮南子曰：鴈銜蘆而翔，以備繒繳。善曰：毛詩曰：振鷺于飛。爾雅曰：鵜，洿澤也。郭璞曰：即鵜鶘也。說苑曰：魏文侯嗜晨鳧。呂氏春秋曰：季秋之月，候鴈來。木落南翔，冰泮北徂。雲飛水宿，哢吭〈胡剛[52]〉清渠。其深則有白黿命鼈，玄獺上祭。鱣〈陟連〉鮪〈于鬼〉鱒〈在本〉魴，鮷〈啼〉鱧〈禮〉魦鱨。〈木落者，葉落也。木葉落，秋時也。冰泮，春時也。善曰：淮南子曰：木葉落而長年悲。家語曰：冰泮而農桑起。爾雅曰：吭，鳥嚨。禮記月令，孟春，獺祭魚，將食之，先以祭也。鱣，䱎䲛也[53]。鮷，似鰌。魦，似鮒。鱒、魴，皆見詩也。楚辭曰：乘白黿兮逐文魚。張衡應問曰[54]：黿鳴而鼈應。命，呼也。〉差鱗次色，錦質報章。躍濤戲瀨，中流相忘。〈莊周云：泉涸，魚相與處陸。相煦以濕，相濡以沫，不若相忘於江湖。善曰：毛詩曰：終日七襄，不成報章。〉

　　「於是乎金城石郭，兼帀中區。旣麗且崇，實號成都。〈金石，言堅也。故朝錯曰：神農之教，雖有金城湯池也。〉闢二九之通門，畫方軌之廣塗。營新宮於爽塏〈愷〉，擬承明而起廬。〈漢武帝元鼎二年，立成都十八門。周禮，經塗九軌。畫，言端直也。爽塏，高明也。善曰：左氏傳曰：齊景公欲更晏子之宅，曰：請更諸爽塏者。杜預曰：就高燥也。漢書曰：嚴助爲會稽太守，帝賜書曰：君猒承明之廬。張晏曰：承明廬在石渠門外[55]。〉結陽城之延閣，飛觀榭乎雲中。開高軒以臨山，列綺牎而瞰〈苦檻〉江。〈陽城，蜀門名也[56]。善曰：淮南子曰：延閣棧道。高軒，堂左右長廊之有牎者。張載魯靈光殿賦注曰：軒檻，所以開明也。古詩曰：交䟽結綺䆫。〉內則議殿爵堂，武義虎威。宣化之闥，崇禮之闈。〈議殿、爵堂，殿堂名也。武義、虎威，二門名也。宣化、崇禮，皆闈闥之名也。〉華闕雙邈，重門洞開。金鋪交映，玉題相暉。〈金鋪，門鋪首以金爲之。玉題，以玉爲之。孟子曰：榱題數尺。楊雄曰：旋題玉英。善曰：西都賦曰：樹中天之華闕。長門賦曰：擠玉戶而撼金鋪。〉外則軌躅〈直録〉八達，里閈〈汗〉對出。比屋連甍，千廡〈音武〉萬室。〈閈，里門也。管子曰：閭閈不可以無闔。盧綰與高祖同里。班固曰：綰自同閈。廡，庌也。蘇秦說魏襄王曰：廬廡之數也。善曰：漢書，班嗣與桓生書曰：伏孔氏之軌躅。音義曰：三輔說牛蹄處爲躅。爾雅曰：八達謂之崇期。孫炎曰：崇，多也。多道會期於此。〉亦有甲第，當衢向術。壇〈徒蘭[57]〉宇顯敞，高門納駟。〈術，道也。楚辭九章曰：燕雀烏鵲，巢堂壇兮。王逸曰：壇，猶堂也。漢于公高其門，使容駟馬高蓋。此言甲第高門，可以納駟。善曰：西京賦曰：北闕甲第，當道直啓。李尤高安館銘曰：增臺顯敞，禁室靜幽。〉庭扣〈苦后〉鍾磬，堂撫琴瑟。匪葛匪姜，疇能是恤。〈疇，誰也。善曰：蜀志曰：諸葛亮爲丞相。又曰：姜維初爲亮倉曹掾，稍遷爲大將軍。〉

「亞以少城，接乎其西。市廛所會，萬商之淵。列隧百重，羅肆巨千。賄〈呼罪〉貨山積，纖麗星繁。〈少城，小城也，在大城西，市在其中也。〉都人士女，袨〈縣[58]〉服靚〈才姓〉䊋。賈〈音古〉貿〈莫構〉墆〈直例[58]〉鬻，舛〈兗〉錯縱橫。異物崛詭，奇於八方。布有橦華，麪有桄〈光[58]〉榔〈郎[58]〉。邛杖傳節於大夏之邑，蒟〈句〉醬流味於番〈潘〉禺〈愚〉之鄉。〈蘇林曰：袨服，謂盛服也。張揖曰：靚謂粉白黛黑也。墆，貯也。橦華者，樹名橦，其花柔毳，可績爲布也，出永昌。桄榔，樹名也，木中有屑如麪，可食，出興古。張騫傳曰：臣在大夏時，見邛竹杖、蜀布，問安得此？大夏國人曰：吾賈人往市之身毒國。身毒國在大夏東南，可數千里。南越傳曰：使唐蒙諷曉南越，食蒙以蒟醬，蒙問所從來？答曰：西北䍧牱江廣數里，出番禺城下。故漢書曰：感蒟醬、竹杖，則開䍧牱、越嶲也。邛竹杖以節爲奇，故曰傳節也。善曰：都人士女。已見西都賦。漢書曰：富商大賈，或墆財八方，已見上三都序。〉輿輦雜沓〈徒合〉，冠帶混并。累轂疊跡，叛衍相傾。諠譁鼎沸，則哤〈莫江[59]〉聒〈公達[59]〉宇宙；嚻〈許驕〉塵張〈陟亮〉天，則埃壒〈烏蓋〉曜靈。〈叛，亂也。莊周曰：何貴何賤，是謂叛衍。善曰：蔡邕月令章句曰：冠，首飾也。帶，大帶，所以束身也。司馬彪莊子注曰：叛衍，猶漫衍也。國語，管子曰：四人雜處，則其言哤。說文曰：聒，讙語也。文子曰：四方上下曰宇。說文曰：宙，舟輿所極覆也。西都賓曰：軼埃壒之混濁。楚辭曰：角宿未旦，耀靈焉藏。廣雅曰：耀靈，白日也[60]。〉闤闠之裏，伎巧之家。百室離房，機杼相和。貝錦斐成，濯色江波。黃潤比〈毗二〉筒，籝〈盈〉金所過。〈闤，市巷也。闠，市外內門也。貝錦，錦文也。譙周益州志云：成都織錦旣成，濯於江水，其文分明，勝於初成；他水濯之，不如江水也。黃潤，謂筒中細布也。司馬相如凡將篇曰：黃潤纖美宜制褌[61]。楊雄蜀都賦曰：筒中黃潤，一端數金。籝，幐也。韋賢傳曰：黃金滿籝。善曰：毛詩曰：百室盈止。古詩曰：札札弄機杼。毛詩曰：萋兮斐兮，成是貝錦也。〉侈侈隆富，卓鄭埒〈劣〉名。公擅山川，貨殖私庭。藏鏹〈九兩[62]〉巨萬[63]，䤨〈浦覓[62]〉摫〈規〉兼呈。亦以財雄，翕習邊城。〈漢書貨殖傳曰：蜀卓氏之臨邛，公擅山川銅鐵，上爭王者之利，下錮齊人之業，富至僮八百人。程鄭亦冶鑄，富埒卓氏。司馬相如傳云：臨邛富人程鄭，僮亦數百人。鏹，錢貫也。殖貨志曰[64]：藏鏹千萬。楊雄方言云：䤨、摫，裁也。梁、益之間，裁木爲器曰䤨，裂帛爲衣曰摫。兼呈者，皆有常課，至擬於王者。亦以財雄，猶班壹以財雄邊城也。漢書班氏叙傳，當孝惠、高后時，以財雄邊，出入弋獵，旌旗鼓吹。以臨邛是蜀郡之邊縣，故云邊城。善曰：藏鏹，管子之文也。〉三蜀之豪，時來時往。養交都邑，結儔附黨。〈三蜀，蜀郡、廣漢、犍爲也。本一蜀國，漢高祖分置廣漢，漢武帝分置犍爲。善曰：孫卿子曰：偷合苟容，以持祿養[65]。〉劇談戲論，扼腕抵〈紙〉掌[66]。出則連騎，歸從百兩。〈劇，甚也。鬼谷先生書有抵戲篇。桓譚七說曰[67]：戲談以要譽。張儀傳曰：天下之士，莫不扼腕以言。戰國策曰：蘇秦說趙王：華屋之下，抵掌而言，皆談說之客也。百兩，百乘也。詩云：之子于歸，百兩御之。善曰：漢書曰：楊雄口吃不能劇談。連騎，已見西京賦。〉若其舊俗，終冬始春。吉日良辰，置酒高堂，以御嘉賓。〈楊雄蜀都賦曰：其俗迎春送冬，百金之家，千金之公。善曰：楚辭曰：吉日兮良辰[68]。曹植箜篌引曰：置酒高殿上。毛詩曰：以御賓客，且以酌醴。〉金罍中坐，肴槅四陳。觴以清醥，鮮以紫鱗。羽爵執競，絲竹乃發。巴姬彈弦，漢女擊節。〈鮮，魚鱠也。詩云：炮鼈鱠鯉。巴姬，漢之美人，猶衛之雅質[69]，蔡之幼女。善曰：毛詩曰：肴核維旅。鄭玄曰：肴，菹醢也。核，桃梅之屬也。左氏傳，楚共王有巴姬。槅與核義同。〉起西音於促柱，歌江上之𩙂〈寮〉厲。紆長袖而屢舞，翩躚躚以裔裔。〈昔周昭王涉漢，中流而隕，其右辛遊靡拯王，遂卒不復還。周乃侯其子于西翟，實爲長公。楚徙宅西河，長公思故處[70]，始作西音。長公繼是音以處西山，秦國之風，蓋取乎此。見呂氏春秋。韓子曰：長袖善舞。詩曰：屢舞躚躚。〉合樽促席，引滿相罰。樂飲今夕，一醉累月。〈言頻飲也。善曰：東方朔六言詩曰：合樽促席相娛。漢書曰：趙、李侍中，皆引滿舉白。毛詩曰：今夕何夕。又曰：一醉日富。〉

「若夫王孫之屬，郤〈却戟〉公之倫。從禽于外，巷無居人。並乘驥子，俱服魚文。玄黃異校，結駟繽紛。〈王孫，卓王孫也。貨殖傳曰：卓王孫田宅射獵之樂，擬於人君。郤公，豪俠也。楊雄蜀都賦曰：若其漁弋郤公之徒，相與如乎巨野，羅車百乘，觀者萬堤[71]。服，箭服。詩云：象弭魚服。善曰：周易曰：即鹿無虞，以從禽也。毛詩曰：叔于田，巷無居人。桓子新論曰：善相馬者曰薛公，得馬，惡貌而正走，名驥子。周禮，六廐成校，校有左右。楚辭曰：青驪結駟齊千乘。〉西踰金隄，東越玉津。朔別期晦[72]，匪日匪旬。〈金隄在岷山都安縣西，隄有左右口，當成都西也。璧玉津在犍爲之東北，當成都之東也。楊雄羽獵賦，前曰邪界虞淵，後曰浮彭蠡。張衡羽獵，前曰逐息崑崙，後曰勞許公于箕隅。道里遼迥，非一日所遊。金堤、玉津，東西分行，所欲經營，亦非一所。其間悠遠，故曰朔別晦期也。若云一月之中，乃能周徧，不以旬日者也。〉蹴〈秋六〉蹈蒙籠，涉𨆍寥廓。鷹犬倐眒〈勝胤〉，罻〈尉〉羅絡幕。〈倐眒，疾速也。罻羅，鳥獸網也。絡幕，施張之貌也。善曰：蒙籠，已見南都賦。桓譚新論曰：道路皆蒿草，寥廓狼籍。子雲賦曰：倐眒倩浰。〉毛群陸離，羽族紛泊〈匹各[73]〉。翕響揮霍，中網林薄。〈毛群，獸也。羽族，鳥也。陸離，分散也。紛泊，飛薄也。翕響揮霍，奄忽之間也。〉屠麖〈京〉麋，翦旄麈。帶文蛇，跨彫虎。〈皆獵之所得也。麖麋體大，故屠之；旄麈有尾，故翦之；蛇虎可畏，而帶跨之。言其勇也。尸子曰：中黃伯云：余左執太行之獶，而右搏彫虎。善曰：越人衣文蛇[74]。〉志未騁，時欲晚。追輕翼，赴絕遠。出彭門之闕，馳九折之坂。經三峽之崢嶸，躡五屼〈兀〉之蹇滻。〈岷山都安縣有兩山，相對立如闕，號曰彭門。楊雄蜀都賦曰：彭門鴻屼[75]。九折坂在漢壽嚴道縣[23]邛萊山。三峽，巴東永安縣有高山相對，相去可二十丈左右，崖甚高，人謂之峽，江水過其中。五屼，山名也。一山有五重，在越嶲，當犍爲南安縣之南也。楊雄蜀都賦曰：五屼參差。善曰：楚辭曰：下崢嶸兮無地。子虛賦曰：蹇滻溝瀆。〉戟食鐵之獸，射噬毒之鹿。皛〈胡了切。當爲拍。拍，普格切。〉貙〈丑于〉氓於葽〈於堯〉草，彈言鳥於森木。〈貊獸，毛黑白臆，似熊而小，以舌舐鐵，須臾便數十斤，出建寧郡也。有神鹿兩頭，主食毒草，名之食毒鹿，出雲南郡。此二事，魏完南中志所記也[76]。易曰：噬腊肉，遇毒。貙氓，謂貙人也。言鳥，鸚鵡之屬。皆出南中。文立蜀都賦：虎豹之人[77]。善曰：方言曰：噬，食也。博物志曰：江、漢有貙人，能化爲虎。說文曰：拍，拊也[78]。漢書音義曰：葽，盛貌[79]。〉拔象齒，戾〈歷結〉犀角。鳥鎩〈所札〉翮，獸廢足。〈鎩翮不能飛，廢足不能行也。善曰：淮南子曰：飛鳥鎩羽，走獸廢足。許慎曰：鎩，殘也。〉

「殆而朅〈綺列〉來相與，第如滇〈丁田〉池[80]，集于江洲。試水客，艤〈音蟻[81]〉輕舟。娉江婓，與神遊。〈朅，去也。第，且也。相如傳曰：第如臨邛。譙周異物志曰：滇池在建寧界，有大澤水，周二百餘里。水乍深廣，乍淺狹，似如倒池，故俗云滇池。江洲在巴郡。楊雄蜀都賦曰：分川並注，合乎江洲。滇池、江洲非一處也，今連之者，說或有在滇池時，或有在江洲時，無有常也。應劭曰：艤，正也。一曰南方俗謂正船迴濟處爲艤[82]。項羽傳曰：烏江亭長艤船待羽江婓二女，遊於江濱，逢鄭交甫挑之，不知其神女也。遂解珮與之，交甫悅，受珮而去。數十步，空懷無珮，女亦不見。語在列仙傳。〉罨〈奄〉翡翠，釣鰋〈偃〉鮋〈長流〉。下高鵠，出潛虯。〈鰋鮋，魚名〉吹洞簫，發櫂〈宅孝〉謳。感鱏〈尋〉魚，動陽侯。〈洞簫，長簫無底也，王褒所頌者也。漢元帝能吹洞簫。櫂謳，鼓櫂而歌也。鱏魚出江中，頭與身正半，口在腹下。淮南子曰：瓠巴鼓琴，鱏魚出聽。善曰：櫂謳，已見西都賦。陽侯已見南都賦。〉騰波沸涌，珠貝汜浮。若雲漢含星，而光耀洪流。〈管子曰：若江湖之人，求珠貝者不舍也。言魚駭波動，珠貝浮見也。善曰：相貝經曰：素質紅裏，謂之珠貝。〉將饗獠〈力召〉者，張帟幕，會平原。酌清酤〈戶[83]〉，割芳鮮。飲御酣，賓旅旋。車馬雷駭，轟轟闐闐。若風流雨散，漫乎數百里間[84]。〈獠，獵也。帟，平帳也。周禮曰：田則張幕設帟。月令曰：躬耕帝籍，反乃執爵。命曰勞酒，言以宴群臣也。鮮，新殺者也，一曰生肉也。善曰：旣載清酤。毛萇詩曰[85]：酤，酒也。〉斯蓋宅土之所安樂，觀聽之所踴躍也。焉獨三川，爲世朝市？」

「若乃卓犖〈呂角〉奇譎，倜儻罔已。一經神怪，一緯人理。遠則岷山之精，上爲井絡。天帝運期而會昌，景福肸〈喜筆〉饗而興作。碧出萇弘之血，鳥生杜宇之魄。妄變化而非常，羌見偉於疇昔。〈張儀曰：爭名者於朝，爭利者於市。今三川周室，天下之朝市也。河圖括地象曰：岷山之地[86]，上爲井絡，帝以會昌，神以建福。上爲天井，言岷山之地，上爲東井維絡，岷山之精，上爲天之井星也[87]。昌，慶也。言天帝於此會慶建福也。莊周曰：萇弘死於蜀，藏其血，三年化爲碧。蜀記曰：昔有人姓杜名宇，王蜀，號曰望帝。宇死，俗說云宇化爲子規。子規，鳥名也。蜀人聞子規鳴，皆曰望帝也。善曰：降丘宅土[88]。劉向雅琴賦曰：觀聽之所至，乃知其美也。漢書音義，韋昭曰：有河、洛、伊，故曰三川。上林賦曰：肸饗布寫。〉近則江漢炳〈丙〉靈，世載其英。蔚若相如，皭〈在爵[89]〉若君平。王褒韡曄而秀發，楊雄含章而挺生。幽思絢〈呼絹〉道德，摛〈勑離〉藻掞〈傷豔〉天庭。考四海而爲儁〈俊〉，當中葉而擅名。是故遊談者以爲譽，造作者以爲程也。〈相如，司馬長卿也。君平，嚴遵也。王褒，字子淵。楊雄，字子雲。皆蜀人。君平作老子指歸，子雲作太玄、法言，故曰幽思絢道德也。鄭玄曰：文章成謂之絢。漢武帝讀相如子虛賦而善之，吾獨不得與此人同時哉！元帝善王褒所作甘泉洞簫頌，令後宮貴人左右皆誦之。楊雄奏羽獵賦，天子異焉。又云：班固述雄傳曰：初擬相如，獻賦黃門，故曰摛藻掞天庭也。漢書禮樂志曰：長麗前掞光耀明。善曰：史記曰：屈原浮游於塵埃之外，皭然泥而不滓者也。徐廣曰：皭，踈淨之貌也。周易曰：含章可貞。馮衍德誥曰：沈情幽思，引六經之精微。毛詩曰：昔在中葉。戰國策，蘇秦曰：外客遊談之士，無敢自進於前也。〉至乎臨谷爲塞，因山爲障。峻岨塍〈繩〉埒〈劣〉長城，豁險吞若巨防。〈蘇秦曰：齊南有太山，東有琅邪，北有渤海，西有清河，所謂四塞之國也。史遷述蒙恬傳曰：據河爲塞。大曰隄，小曰塍。云峻岨之嚴，視長城若塍埒也。豁，深貌也。戰國策曰：齊有長城巨防，足以爲塞也。〉一人守隘，萬夫莫向。〈善曰：淮南子曰：一人守隘，千夫莫向。〉公孫躍馬而稱帝，劉宗下輦而自王。〈善曰：范曄後漢書曰：公孫述，字子陽，扶風人也。王莽時，爲導江卒正，更始立，述恃其地險衆附，遂自立爲天子。蜀志曰：先主姓劉，諱備，漢靖王勝後也[90]。益州牧劉璋使人迎先主，令討張魯，先主遂進圍成都。璋出降，先主即皇帝位。備漢後，故曰宗。〉由此言之，天下孰尚？故雖兼諸夏之富有，猶未若茲都之無量也。」〈論語曰：夷狄之有君，不如諸夏之亡。周易曰：富有之謂大業也。又論語曰：惟酒無量。〉

文選考異

 注「尚書曰萬國咸寧」　袁本此七字作「萬國已見上」，是也。茶陵本複出，非。
 注「在成都西南漢壽界」　案：「壽」當作「嘉」，謂漢嘉郡也。各本皆誤。下所言在成都西北岷山界，謂岷山郡，晉書地理志之汶山郡也。「岷」、「汶」二字，古每通用。所言在成都南犍爲界，謂犍爲郡，句例正同。
^ 3.0 3.1 3.2 注「胡角」又注「步角」」又注「扶刎」　袁本作「𤀰胡角切瀑步角切」八字，在注中「水沸之聲也」下，「濆扶刎切」四字，在「涌泉也」下，是也。茶陵本有「𤀰呼角切」四字，餘無，皆删削也。但「胡」作「呼」爲是。
 注「在朱堤南十里」　陳云「堤」當作「提」。下「生朱堤南廣縣」，何改「提」，陳同，是也。各本皆譌。
 注「淮南子曰」下至「入于濛汜」　袁本此二十五字作「湯谷已見東京賦」，是也，茶陵本複出，非。
 注「群翔興古十餘」　陳云「餘」下疑脫「日」字，是也。各本皆脫。
 注「可以醮祭而置也」　陳云「置」當作「致」，是也。各本皆脫。
 注「火焰也音艷」　袁本、茶陵本「焰」作「爓」，又袁「艷」下有「煽音扇」三字，是也。茶陵無，非也。
 金沙銀礫　茶陵本「礫」作「鑠」，云五臣作「礫音歷」。袁本作「礫」，用五臣也。尤以五臣亂善，非。下「歷」亦五臣音耳。
 注「寢」　袁本、茶陵本作「善曰梫音寢」五字，在劉注之下，是也。
 注「咆噑也」　袁本、茶陵本此下有「步包切」三字，是也。
 注「宕渠縣名銅梁在巴東宕縣在巴西」　袁本、茶陵本無「名銅梁在巴東宕縣」八字。案：此尤校添之。劉昭注續漢書郡國志引銅梁山在巴東也。下「縣」當作「渠」。
 注「資覩」　袁本、茶陵本作「蒩資覩切」四字，在注中「蒩蕺也」下，是也。
 注「出巴東北新井縣水出地」　案：「新」字當在「縣」字下。「北井」二字當連文，縣名也。晉太康以前屬巴東郡，見華陽國志。「出巴東北井縣」爲一句，「新水出地」爲一句。
 黿龜水處　案：「黿」當作「元」。茶陵本作「黿」，云五臣作「元」。袁本作「元」，無校語。此當是茶陵、尤所見因劉注中「元龜」二字誤爲「黿」字，而改正文者耳。袁所見正文及注，皆是「元龜」字，爲不誤也。又正文下有「元」字，乃割裂所見之校語以爲音。茶陵亦尙無之。恐讀者不察，將致執此音以定善字，特爲訂正焉。
 注「黿大龜也」　袁本「黿」作「元龜」二字，是也。茶陵本與此同，非。案：說已見上。劉以「大」解「元」，益顯然可知也。
 注「其緣中又」　案：「又」當作「叉」，下「靈叉」同。見華陽國志涪陵郡下。
 注「李尤七嘆曰」　袁本、茶陵本「嘆」作「歎」。案：各本皆非也，當作「款」。
 注「昌志」　袁本、茶陵本作「昌志切」三字，在注「熾赤也」下，是也。
 注「厥土赤埴」　案：「埴」當作「熾」，觀正文及下善注可見。各本皆誤。又尚書徐、鄭、王皆讀曰「熾」，見釋文，亦其證也。
 注「在宗」　袁本、茶陵本作「賨在宗切」四字，在注中「氣銳以剛」下，是也。
 注「武帝樂府」　何校「帝」下添「立」字，陳同，是也。各本皆脫。
^ 23.0 23.1 注「在漢壽西界」　案：「壽」當作「嘉」。各本皆誤，說見前。下注「九折坂在漢壽嚴道縣」云云，「壽」亦當作「嘉」也。
 注「驛傳其詩奏之」　案：「驛」當作「譯」。各本皆誤。事在范書西南夷傳也。
 注「出岷山在安都縣」　案：「在」字不當有，「安都」當作「都安」。各本皆誤。下注「金堤在岷山都安縣西」，又「岷山都安縣有兩山相對立如闕」，皆可證。晉書地理志汶山郡有都安縣也。
 麋蕪布濩於中阿　袁本、茶陵本「麋」作「蘪」。案：注中作「蘪」，「蘪」、「麋」古通用。或太沖自用「蘪」字。
 注「生越嶲郡無會縣」　案：「無會」當作「會無」。各本皆倒。
 注「出岷山替陵山」　案：「替」當作「蠶」，「山」字不當有。各本皆誤。晉書地理志汶山郡有蠶陵縣也。此注三言岷山，皆謂汶山郡。
 注「一曰出廣都山」　案：「山」字不當有。各本皆衍。晉書地理志廣都屬蜀郡也。
 注「武蓋」　袁本、茶陵本作「善曰沬武蓋切」六字，在劉注之後，是也。
 注「有水從漢中沔陽縣南流至梓橦漢壽縣」　案：「漢中」二字不當有，「沔」當作「江」，「漢」當作「晉」。各本皆誤。續漢書郡國志犍爲郡江陽，劉昭注引賦此注「從縣南流」云云，當據之訂正。江陽，晉書地理志屬江陽郡，或「漢中」亦「江陽」之誤。水經潛水注引庾仲雍云：墊江有別江出晉壽縣，即潛水也。晉書地理志晉壽屬梓潼郡，當據之訂正。又袁本「橦」作「潼」，是也。茶陵本亦誤「橦」。
 注「過漢壽南流」　案：「壽」當作「嘉」。各本皆誤。水經沬水注云過漢嘉郡，可證。
 注「雒水在上雒縣出桐栢山」　案：「上」字、「桐」字衍，「出」下當有「漳山一曰在梓潼縣出」九字。水經江水注曰：洛水出洛縣漳山，一言出梓潼縣柏山，即本此。當據之訂正。「洛」即「雒」字。漢書地理志「漳」作「章」。「漳」即「章」字，何駮善此注，恐誤。蓋未知水經注有其證，故不悟各本皆脫衍，而善自不誤也。
^ 34.0 34.1 34.2 34.3 注「扶彪」又注「六」又注「普郎」又注「度羅」　袁本、茶陵本作「滮扶彪切陸音六滂普忙切沲度羅切」十五字，在注末，是也。
 注「蜀都臨邛縣」　案：「都」當作「郡」，各本皆譌。下「蜀都嚴道」同。
 注「亭」　袁本作「楟音亭」三字，在注中「善曰」下，是也。茶陵本與此同，非。
 注「百果草木皆甲坼」　袁本「坼」作「宅」。茶陵本亦作「坼」。案：作「宅」最是。善讀「宅」如字，觀下注所引「根曰宅宅居也」可知。五臣乃音「宅」爲「坼」，今竄「坼」音入正文下，又改此注「宅」爲「坼」以就之，俱大誤也。
 注「皆讀如人倦之解解」　案：「之解」當作「解之」。各本皆倒。「皆」字複舉下以七字爲一句也。
 注「令櫻桃熟」　陳云「令」當作「今」。各本皆譌。
 芬芬酷烈　袁本、茶陵本下「芬」字作「芳」字，是也。案：此尤本譌字。
 注「郭璞□上林賦注曰」　袁本、茶陵本空格有「曰」字，此初亦衍，後脩去。
 注「若榴已見兩都賦」　陳云「兩」當作「南」，是也。袁本亦譌「兩」，茶陵本複出，非。
 注「榛與樼同」　袁本、茶陵本此下有「側鄰切罅呼亞切」七字，是也。
^ 44.0 44.1 注「俱宇」又注「許于」　袁本作「善曰蒟俱羽切蓲許于切」十字，在劉注之後，是也。茶陵本無「蒟俱羽切」，非。
 其園則有蒟蒻茱萸　袁本云善作「園」。茶陵本云五臣作「圃」。案：各本皆非也，「園」但傳寫譌耳。
 注「温調五臟」　袁本、茶陵本「臟」作「藏」，是也。
 注「楊雄太元經曰」　何云「元」避諱。陳云宋人避當時諱改。袁本、茶陵本不改，尤所改僅此一處。凡宋人諱字每不畫一也。
 注「盈」　袁本、茶陵本作「善曰瀛音盈」五字，在劉注之後，是也。
^ 49.0 49.1 注「乃禮」又注「墳」　袁本、茶陵本作「乃禮切」三字，在「維葉柅柅」下，「扶云切」三字在注末，是也。「墳」是五臣音。
 注「爾肴旣將」　袁本「將」作「時」，是也。茶陵本亦誤「將」。
^ 51.0 51.1 注「徒兮」又注「胡」　袁本、茶陵本作「鵜乃兮切鶘音胡」七字，在注末，是也。
 注「胡剛」　袁本作「胡剛切」三字，在注中「吭鳥嚨」下，是也。茶陵本「剛」作「江」，非。
 注「鱣䱎䲛也」　案：「鱣」當作「鮪」，各本皆誤。吳都賦「筌䱎䲛」善注「䱎䲛鮪也」，可借證。
 注「張衡應問曰」　案：「問」當作「閒」。各本皆譌。
 注「左氏傳曰」下至「在石渠門外」　袁本此六十字作「爽塏已見上文承明已見西都賦」，是也。茶陵本複出，非。
 注「陽城蜀門名也」　袁本「城」作「成」，茶陵本亦作「城」。案：「門名」不俟更言「城」，必「成」字也。以此訂之，正文亦當作「成」。今各本皆有誤。
 注「徒蘭」　袁本、茶陵本作「壇徒蘭切」四字，在注末，是也。
^ 58.0 58.1 58.2 58.3 注「縣」又注「直例」又注「光」又注「郎」　袁本作「袨音縣墆音直例切桄音光榔音郞」十四字，在注末，是也。茶陵本無「袨音縣」，非。
^ 59.0 59.1 注「莫江」又注「公達」　袁本、茶陵本作「莫江切」三字，在注中「則其言哤」下，「公達切」三字在「讙語也」下，是也。
 注「白日也」　案：「白」字不當有，各本皆衍。
 注「黃潤纖美宜制褌」　茶陵本「褌」作「襌」，袁本亦作「褌」。案：似「襌」字是也。
^ 62.0 62.1 注「九兩」又注「浦覓」　袁本、茶陵本作「鏹九兩切䤨普覓切」在注末，是也。茶陵本無，非。
 藏鏹巨萬　「鏹」當作「繦」，注同。漢書食貨志作「繦」，劉引之可證。廣韻云「繦」俗作「鏹」。太沖時未必有此俗字也。
 注「殖貨志曰」　何校「殖」改「食」，陳同。袁本亦誤「殖」。茶陵本作「貨殖」，更非。
 注「以持祿養」　案：「養」下當有「交」字。各本皆脫。此所引臣道篇文也。
 扼腕抵掌　「抵」當作「扺」，注同。袁本善注末有「扺音紙」三字，最是。茶陵本割裂「紙」字入正文下，非。尤又改「紙」爲「𥿄」，益非。廣韻四紙：扺，扺掌。說文云：側手擊聲也。與十一薺之「抵」，迥然有別。甚明。西征賦、爲蕭揚州作薦士表、廣絕交論用「扺掌」者，放此。今皆作「抵」，蓋誤由五臣而各本亂之。集韻，「扺」下重文有「抵」，云或作「抵」，可見其不分別久矣。其羣書此字之誤，不悉數。
 注「桓譚七說曰」　案：「譚」當作「麟」。各本皆誤。後漢書本傳章懷注：案摯虞文章志，麟文見在者七說一首云云，後七命注、祭屈原文注皆引桓麟七說，可證。
 注「吉日兮良辰」　陳云「良辰」當乙，是也。各本皆倒。
 注「猶衛之雅質」　案：「雅」當作「稚」。各本皆譌。
 注「楚徙宅西河長公思故處」　案：「楚」當作「整」，「長公」二字不當有。各本皆誤。此音初文。今本作「殷整甲徙居西河猶思故處」，此引多節也。
 注「觀者萬堤」　案：「萬」當作「方」。各本皆誤。
 朔別期晦　茶陵本「期晦」作「晦期」，袁本與此同。案：注「故曰朔別晦期也」，所複舉如此，知正文作「晦期」爲是。
 注「匹各」　袁本、茶陵本作「善曰泊匹各切」六字，在劉注之後，是也。
 注「善曰越人衣文蛇」　案：「善曰」下當有脫文。各本皆同，無以補之。
 注「彭門鴻屼」　案：「屼」當作「㟅」。各本皆譌。
 注「魏完南中志所記也」　袁本、茶陵本「完」作「宏」，是也。
 注「文立蜀都賦虎豹之人」　袁本、茶陵本無「立」至「人」八字。茶陵本「文」作「又」，袁本亦作「文」，皆與下「鎩翮」相接連。尤分節不當有「又」，蓋并衍也。晉有文立，劉並時人，決非所引，尤添甚誤。
 注「說文曰拍拊也」　袁本、茶陵本「說」上有「皛當爲拍」四字，「也」下有「皛胡了切拍普格切貙丑于切」十二字。案：此善注之斷不容割裂者，尤誤甚矣。
 注「葽盛貌」　袁本、茶陵本此下有「於堯切」三字，是也。
 相與第如滇池　袁本「第」作「弟」，茶陵本亦作「第」。案：袁五臣注中作「弟」，劉注中作「第」，仍不著校語。「第」即「弟」俗字，似劉亦作「弟」，但傳寫作「第」耳。袁所見五臣本不誤，茶陵所見亦改爲「第」矣。
 注「音蟻」　袁本、茶陵本作「善曰艤音蟻」五字，在劉注之後，是也。
 注「俗謂正船迴濟處爲艤」　案：「迴」當作「向」。各本皆誤。
 注「戶」　袁本、茶陵本作「音戶」二字，在注末，是也。
 漫乎數百里間　袁本、茶陵本「間」上有「之」字。案：此似善、五臣之異也，今無以考之。
 注「善曰旣載清酤毛萇詩曰」　袁本、茶陵本無「詩」字，陳云「善曰」下當有「詩曰」二字。各本皆脫。
 注「河圖括地象曰岷山之地」　案：「地」當作「精」。各本皆誤。水經江水注引作「精」也。
 注「上爲天井言岷山之地上爲東井維絡岷山之精上爲天之井星也」　袁本、茶陵本無「絡」字。案：此注各本皆有誤，今無以訂之。
 注「善曰降丘宅土」　何校「善曰」下添「尚書曰」三字。陳云脫，是也。各本皆脫。
 注「在爵」　袁本、茶陵本作「在爵切」三字，在注中「皭踈淨之貌也」下，是也。
 注「漢靖王勝後也」　陳云「靖」上當有「中山」二字，是也。各本皆脫。
 