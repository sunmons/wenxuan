# 文選卷第三十四

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

七上

## 七發八首

<sub>七發者，說七事以起發太子也。猶楚詞、七諫之流。</sub>

> 枚叔<sub>漢書曰：枚乘，字叔，淮陰人也。為吳王濞郎中，善屬辭。武帝以安車徵乘，道死也。[^34.1.1]</sub>

楚太子有疾，而吳客往問之，曰「伏聞太子玉體不安，亦少間乎？」<sub>言玉，美之也。史記：新垣衍謂魯連曰「觀先生之玉貌。」論語曰：子疾，病間。*孔安國曰：少差曰間也。*</sub>

太子曰「憊！謹謝客。」~~<sub>說文曰：謝，辭也。</sub>~~[^34.1.2]

客因稱曰「今時天下安寧，四宇和平。太子方富於年，<sub>凡人之幼者，將來之歲尚多，故曰富也。</sub>

意者久耽安樂，日夜無極。邪氣襲逆，中若結轖。<sub>言邪氣入內而為逆，其堅若結也。管子曰：邪氣襲內，玉色乃衰。素問：歧伯曰「邪氣內著，絕人長命。」說文曰：轖，車籍交革也。轖音色也。</sub>

紛屯澹淡，噓唏煩酲。<sub>紛屯澹淡，憒耄煩悶之貌也。王逸楚辭注曰：歔欷，啼貌。方言曰：哀而不泣曰唏。噓與歔古字通。唏，許冀切。列子曰：季梁病。矯氏曰「病由精慮煩散也。」毛萇詩傳曰：病酒曰酲。</sub>

惕惕怵怵，臥不得瞑。<sub>尙書曰：怵惕惟厲，中夜以興。素問：歧伯曰「不得臥者，是陽明之逆。」</sub>

虛中重聽，惡聞人聲。<sub>素問曰：「何謂虛？」答曰「精氣奪則虛。」黃帝八十一問曰：陰病惡聞人聲。</sub>

精神越渫，百病咸生。<sub>呂氏春秋曰：精神勞則越。*高誘曰：越，散也。*鄭玄毛詩箋曰：渫，發也。</sub>

聰明眩曜，悅怒不平。<sub>王逸楚辭注曰：眩曜，惑亂貌也。</sub>

久執不廢，大命乃傾。太子豈有是乎？」<sub>鄭玄禮記注曰：廢，止也。毛萇詩傳曰：廢猶去也。毛詩曰：曾是莫聽，大命以傾。</sub>

太子曰「謹謝客。賴君之力，時時有之，然未至於是也。」<sub>言賴君之力，天下太平。故久耽安樂，時有此疾也。</sub>

客曰「今夫貴人之子，必宮居而閨處，內有保母，外有傅父，欲交無所。<sub>禮記曰：孔子曰「古者男子外有傅父，內有慈母。」又曰：其次為保母。*鄭玄曰：保母，安其居處者也。*</sub>

飲食則溫淳甘膬，脭醲肥厚。<sub>溫淳，謂凡味之厚也。韓子曰：夫香美膬味，甘口病形；厚酒肥肉，曼理皓齒，悅情而損精[^34.1.3]。說文曰：膬，腝易破也。膬，昌芮切。脭，肥肉也；池貞切。說文曰：醲，厚酒也；女龍切。</sub>

衣裳則雜遝曼煖，燂爍熱暑。<sub>曼，輕細也。說文曰：燂，火熱也；詳廉切。爍亦熱也；舒灼切。</sub>

雖有金石之堅，猶將銷鑠而挺解也。<sub>韓子曰：雖與金石相弊，兼天下未有日也。高誘呂氏春秋注曰：挺猶動也。賈逵國語注曰：鑠，銷也。</sub>

況其在筋骨之間乎哉？故曰：縱耳目之欲。恣支體之安者，傷血脈之和。且夫出輿入輦，命曰蹶痿之機；<sub>呂氏春秋曰：出則以車，入則以輦，務以自佚，命曰佁蹶之機。*高誘曰：佁，至也。蹶機，門內之位也。乘輦于宮中，游翔至於蹶機，故曰務以佚也。*枚乘引佁蹶而為蹶痿，未詳。乘之謬為好奇而改之。聲類曰：佁，嗣理切。蹶，渠月切。</sub>

洞房清宮，命曰寒熱之媒；<sub>呂氏春秋曰：室大多陰，臺高多陽。多陰則蹶，多陽則痿。此陰陽不適之患也。*高誘曰：蹶，逆寒疾也。痿，蹶不能行也。*</sub>

皓齒~~娥~~蛾眉[^34.1.4]，命曰伐性之斧；<sub>呂氏春秋曰：靡曼皓齒，鄭衛之音，務以自樂，命曰伐性之斧。*高誘曰：靡曼，細理弱肌美色也。皓齒，謂齒如瓠犀也。鄭~~國~~衛淫僻[^34.1.5]，以其淫僻滅亡。故曰伐性之斧也。*</sub>

甘脆肥膿，命曰腐腸之藥。<sub>呂氏春秋曰：肥肉厚酒，務以相強，命曰爛腸之食。*高誘注：老子云：五味實口爽傷，故謂之爛腸之食。*廣雅曰：脆，弱也；清歲切。膿，厚之味也。</sub>

今太子膚色靡曼，四支委隨，筋骨挺解，<sub>王逸楚詞注曰：靡，細也，曼，澤也。隨，不能屈伸也。</sub>

血脈滛濯，手足墮窳；<sub>滛濯，謂過度而且大也。爾雅曰：滛，過也。又曰：濯，大也。郭璞方言注曰：墮，懈墮也。應劭漢書注曰：窳，弱也，餘乳切。</sub>

越女侍前，齊姬奉後。<sub>越絕書曰：越王飾美女西施鄭巴，使大夫種獻之於吳王，曰：越王勾踐竊有天人之遺西施鄭巴，越不敢當，使獻之大王。吳王大悅。齊姬，齊女也。毛詩曰：豈其取妻，必齊之姜。如淳漢書注曰：姬，衆妾之總稱也。</sub>

往來游醼，縱恣于曲房隱間之中。此甘餐毒藥，戲猛獸之爪牙也。所從來者至深遠，淹滯永久而不廢；<sub>王逸楚詞注曰：淹，久也。</sub>

雖令扁鵲治內，巫咸治外，尚何及哉！<sub>史記曰：扁鵲，渤海鄭人也。姓秦氏，名越人，得長桑君禁方，視病盡見五藏。韓子曰：扁鵲謂晉桓侯曰：君有疾在腠理，猶可湯熨，若在骨髓，司命不能毉也。桓侯初不信，後病，遣召扁鵲，鵲逃之。桓侯遂死。又曰：巫咸雖善祝，不能自祓也。賈逵國語注曰：尚，且也。</sub>

今如太子之病者。獨宜世之君子，博見強識，<sub>禮記曰：博聞強識而讓，謂之君子也。</sub>

承閒語事，變度易意，<sub>楚詞曰：願承閒而自察也。</sub>

常無離側，以為羽翼。<sub>高誘注呂氏春秋曰：羽翼，佐也。</sub>

淹沈之樂，浩唐之心，遁佚之志，其奚由至哉！」<sub>唐猶蕩也。</sub>

太子曰「諾。病已，請事此言。」客曰「今太子之病，可無藥石針刺灸療而已，可以要言妙道說而去也。<sub>言可無用藥石，唯可用要言也。莊子：瞿鵲子問長梧子曰「夫子以為孟浪之言也，而我以為妙道之行也。」</sub>

不欲聞之乎？」太子曰「僕願聞之。」客曰「龍門之桐，高百尺而無枝。<sub>周禮曰：龍門之琴瑟。孔安國尙書傳曰：龍門山，在河東之西界。魯連子曰：東方有松樅，高千仞而無枝也。</sub>

中鬱結之輪菌，根扶疏以分離。<sub>鬱結，隆高之貌也。說文曰：扶疏，四布也。張晏漢書注曰：輪菌，委曲也。</sub>

上有千仞之峰，下臨百丈之谿。<sub>包咸論語注曰：七尺曰仞。</sub>

湍流溯波，又澹淡之。<sub>溯波，逆流之波也。澹淡，搖蕩之貌也，</sub>

其根半死半生。冬則烈風漂霰飛雪之所激也，夏則雷霆霹靂之所感也。<sub>感，觸也。莊子曰：異鵲感周之顙也。</sub>

朝則鸝黃鳱鴠鳴焉，<sub>爾雅曰：鶬鶊，黎黃。高唐賦曰：王雎鸝黃。禮記曰：仲冬曷旦不鳴。*鄭玄曰：曷旦，求旦鳥也。*郭璞方言注曰：鳥似雞，冬無毛，晝夜鳴。鳱與曷並音渴。鴠音旦也。</sub>

暮則羈雌迷鳥宿焉。獨鵠晨號乎其上，鵾雞哀鳴翔乎其下。<sub>楚辭曰：鵾雞啁哳而悲鳴。</sub>

於是背秋涉冬，使琴摯斫斬以為琴，野繭之絲以為絃，<sub>論語曰：師摯之始，關雎之亂，洋洋乎盈耳哉。*鄭玄曰：師摯，魯太師也。以其工琴，謂之琴摯，猶京房善易，謂之易京。*野繭，野蠶之繭也。東觀漢記曰：光武二年，野蠶成繭被山，民收為絮。</sub>

孤子之鉤以為隱，九寡之珥以為約。<sub>古樂府有孤子生行。賈逵國語注曰：鉤，帶鉤也。桓子新論曰：琴隱長四十五分，隱以前長八分。列女傳曰：魯之母師，九子之寡母也。不幸早失夫，獨與九子居。蒼頡篇曰：珥，珠在耳也。珥，人志切。字書曰：約，亦的字也；都狄切。的，琴徽也。</sub>

使師堂操暢，伯子牙為之歌。<sub>師堂，樂師也。韓詩外傳曰：孔子學鼓琴於師堂子京而不進，師堂子京曰「夫子可以進。」孔子曰「丘已得其曲，未得其數也。」琴道曰：堯暢達則兼善天下，無不通暢，故謂之暢。列子曰：伯牙善鼓琴也。</sub>

歌曰『麥秀~~蔪~~![&#x26FB6;](images/26FB6.svg)兮[^34.1.6]雉朝飛，<sub>宋玉笛賦曰：麥秀蔪兮鳥華翼。埤蒼曰：蔪，麥芒也；慈歛切。</sub>

向虛壑兮背槁槐，<sub>說文曰：槁與槁，古字通。</sub>

依絕區兮臨迴溪。』飛鳥聞之，翕翼而不能去；野獸聞之，垂耳而不能行；蚑蟜螻蟻聞之，~~拄~~柱喙而不能前[^34.1.7]。<sub>周書曰：蚑行喙息。說文曰：蚑，行也。凡生類之行，皆謂之蚑。又曰：蟜，蟲也；居兆切。方言曰：南楚或謂蛄為螻。爾雅曰：蟻，蚍蜉也。~~拄~~柱，陟羽切。</sub>

此亦天下之至悲也，太子能強起聽之乎？」太子曰「僕病，未能也。」客曰「犓牛之腴，菜以筍蒲。<sub>說文曰：犓，以芻莝養國牛也。國語曰：犓豢幾何。犓或為，未詳。說文曰：腴，腹下肥者。毛詩曰：其蓛維何，維笋及蒲也。</sub>

肥狗之和，冒以山膚。楚苗之食，安胡之飰，<sub>禮記曰：士無故不殺犬豕。和，謂和羹也。鄭玄禮記注曰：芼，菜也，謂以菜調和之也。冒與芼古字通。山膚，未詳。楚苗山出禾，可以為食。淮南子曰：苗山之鋌。*高誘曰：苗山，楚山也。*安胡，未詳。一曰：安胡，彫胡也。宋玉諷賦曰：為臣炊彫胡之飯。</sub>

摶之不解，一啜而散。<sub>禮記曰：無摶飯；徒完切。說文曰：啜，嘗也；穿劣切。</sub>

於是使伊尹煎熬，易牙調和。<sub>呂氏春秋曰：伊尹說湯以至味。又，白公曰「若以水投水，奚若？」孔子曰「淄澠之合者，易牙嘗而知之。」</sub>

熊蹯之~~臑~~![&#x2680C;](images/2680C.svg)[^34.1.8]，勺藥之醬。<sub>左氏傳曰：宰夫~~臑~~![&#x2680C;](images/2680C.svg)熊蹯不熟。方言曰：~~臑~~![&#x2680C;](images/2680C.svg)，熟也；音而。韋昭上林賦注曰：勺藥，和齊鹹酸美味也。</sub>

薄耆之炙，鮮鯉之鱠。<sub>薄耆，未詳。一曰：薄切獸耆之肉，而以為炙也。耆，今人謂之耆頭。毛詩曰：炰鱉鱠鯉。</sub>

秋黃之蘇，白露之茹。<sub>茹，菜之總名也。</sub>

蘭英之酒，酌以滌口。<sub>漢書曰：百味旨酒布蘭生。*晉灼曰：布列芬芳，若蘭之生。*</sub>

山梁之餐，豢豹之胎。<sub>論語：子曰「山梁雌雉，時哉時哉。」*鄭玄曰：孔子山行，見一雌雉，食其梁粟。*杜預左氏傳注曰：豢，養也；音宦。六韜曰：武王伐紂，得二大夫，而問之曰「殷國將有妖乎？」對曰「有。殷君陳玉杯象箸。玉杯象箸，不盛菽藿之羹，必將熊蹯豹胎。」</sub>

小飰大歠，如湯沃雪。<sub>說文曰：歠，飲也；昌悅切。沃雪，言易也。家語：孔子曰「人之棄惡，如湯之灌雪焉。」</sub>

此亦天下之至美也，太子能彊起嘗之乎？」太子曰「僕病，未能也。」客曰「鍾岱之牡，齒至之車，<sub>漢書曰：趙地，鍾岱石北，迫近胡寇。*如淳曰：鍾所在未聞，石，山險之限，在上黨曲陽。*呂氏春秋曰：代，故馬郡，宜馬。齒至之車，未詳。或說曰：公羊傳曰「先軫謂晉侯曰『君馬齒至也。』」言以齒至馬駕車也。戰國策曰：驥之齒至矣，服檻車而上太行也。</sub>

前似飛鳥，後類距虛。<sub>黃子曰：駿馬有晨風黃鵠，皆取鳥名馬。言走疾若飛也。范子曰：千里馬，必有距虛。呂氏春秋曰：距虛鼠後而兔前。</sub>

穱麥服處，躁中煩外。<sub>以穱麥分劑而食馬，馬肥，故中躁而外煩也。王逸楚詞注曰：稻粢穱麥挐黃梁[^34.1.9]。左氏傳：慶鄭謂晉侯曰「今乘異產，將與人易，張脈憤興，外強中乾。」</sub>

羈堅轡，附易路。<sub>易，平易也。</sub>

於是伯樂相其前後[^34.1.10]，王良造父為之御，秦缺樓季為之右。<sub>呂氏春秋曰：古之善相馬者，若趙之王良，秦之伯樂，尤盡其妙。文子曰：伯樂相之，王良御之。史記曰：周繆王使造父為御，西巡狩。秦缺，未詳。韓子曰：夫獵，託車輿之安，用六駕之足，使王良佐轡，則身不勞而易及輕獸。今捨車輿，則雖樓季之走，無時及獸矣。許慎淮南子注曰：樓季，魏文侯之弟也。</sub>

此兩人者，馬佚能止之，車覆能起之。<sub>兩人，秦缺樓季也。家語：顏回曰「東野之御，善則善矣，其馬將必佚也。」</sub>

於是使射千鎰之重，爭千里之逐。<sub>史記曰：田忌數與齊公子馳逐重射。孫子見其馬足不甚相遠，有上中下輩，於是謂田忌曰「君弟重射，臣能令君勝。」忌然之，與射千金。及臨質，孫子曰「今以君之下駟，與彼上駟；取君之上駟，與彼中駟；取君中駟，與彼下駟。」既馳三輩，而忌一不勝而再勝，卒得千金。賈逵國語注曰：一鎰，二十四兩。韓子曰：王子期為趙簡~~子~~主取道[^34.1.11]，爭千里之發也。</sub>

此亦天下之至駿也。太子能彊起乘之乎？」太子曰「僕病，未能也。」客曰「既登景夷之臺，南望荊山，北望汝海，左江右湖，其樂無有。<sub>景夷，臺名也。孔安國尙書傳曰：荊山在荊州。郭璞山海經注曰：汝水出魯陽山東北，入淮海。汝稱海，大言之也。戰國策：魯君曰「楚王登京臺，南望獵山，左江右湖，其樂之，忘死無有，天下無有。」</sub>

於是使博辯之士，原本山川，極命草木，<sub>趙岐孟子注曰：命，名也。</sub>

比物屬事，離辭連類。<sub>禮記：孔子曰「屬辭比事，春秋教也。」韓子曰：多言繁稱，連類比物也。</sub>

浮游覽觀，乃下置酒於虞懷之宮。<sub>虞懷，宮名也。</sub>

連廊四注，<sub>鄭玄周禮注曰：四阿若今四注也。</sub>

臺城層構，紛紜玄綠。輦道邪交，黃池紆曲。<sub>黃當為湟。湟，城池也。</sub>

溷章白鷺，孔鳥鶤鵠，<sub>溷章，鳥名，未詳。</sub>

鵷鶵鵁鶄，翠鬣紫纓。<sub>鬣，首毛也。纓，頸毛也。</sub>

螭龍德牧，邕邕群鳴。<sub>螭龍德牧，並鳥形未詳。爾雅曰：邕邕，鳴聲和也。</sub>

陽魚騰躍，奮翼振鱗。<sub>曾子曰：鳥魚皆生於陰，而屬於陽。故鳥魚皆卵生，魚遊於水，鳥飛於雲。</sub>

漃漻薵蓼。蔓草芳苓。<sub>言水清淨之處，生薵蓼二草也。上林賦曰：悠遠長懷，寂漻無聲。漃與寂音義同也。字書曰：薵，藸草也；丈尤切。藸音豬。毛萇詩傳曰：蓼，水草也；力鳥切。苓，古蓮字也。</sub>

女桑河柳，素葉紫莖。<sub>毛詩曰：猗彼女桑。*毛萇曰：女桑，~~夷~~荑桑也[^34.1.12]。*爾雅曰：檉，河柳。*郭璞曰：今河旁赤莖小楊也。*</sub>

苗松豫章，條上造天。<sub>苗松，未詳。一曰苗山之松。豫章，木名也。孔安國尙書傳曰：造，至也。</sub>

梧桐并閭，極望成林。<sub>張揖上林賦注曰：并閭，椶也。</sub>

衆芳芬鬱，亂於五風。<sub>遁甲開山圖曰：女媧沒，大庭氏之王有天下。五風，異色也。</sub>

從容猗靡，消息陽陰。<sub>消，滅也。息，生也。林木茂盛，隨風披靡，故或陽或陰也。文子曰：與陰俱閉，與陽~~佚~~迭開[^34.1.13]。消息，或為須臾也。</sub>

列坐縱酒，蕩樂娛心。景春佐酒，杜連理音。<sub>孟子：景春曰「公孫衍、張儀豈不誠大丈夫哉？」孟子曰「是焉得為大丈夫。」*劉熙曰：景春，孟子時人，為縱橫之術者。*史記曰：上召子弟佐酒。如淳漢書注曰：今樂家五日一習樂，為理樂。杜連，未詳也。</sub>

滋味雜陳，肴糅錯該。<sub>王逸楚詞注曰：該，備也。</sub>

練色娛目，流聲悅耳。<sub>埤蒼曰：練，擇也。爾雅曰：流，擇也。</sub>

於是乃發激楚之結風，揚鄭衛之皓樂。<sub>文穎上林賦注曰：激，衝激，急風也。結風，回風，亦急風也。楚地風氣既漂疾，然歌樂者猶復依激結之急風為節，其樂促迅哀切也。淮南子曰：揚鄭衛之皓樂，此齊民所以淫泆流湎也。*許慎曰：鄭衛，新聲所出國也。皓樂，善倡也。*皓下或有齒字，誤。</sub>

使先施徵舒陽文段干吳娃閭娵傅予之徒，<sub>皆美女也。先施，即西施也。戰國策：魯仲連謂孟嘗君曰「君後宮十妃，皆衣縞紵，食粱肉，豈毛嗇、先施哉？」徵舒、段干、傅予，皆未詳。一曰，左氏傳曰：楚莊王欲納夏姬，申公巫臣曰「不可。今納夏姬，貪其色也。」史記曰：夏姬，徵舒母也。淮南子曰：不待脂粉，西施、陽文也。*許慎曰：陽文，楚之好人也。*吳娃，已見上文。孫卿子曰：閭娵子奢，莫之媒。韋昭漢書注曰：閭娵，梁王魏嬰之美人。</sub>

雜裾垂髾，目窕心與，<sub>司馬彪子虛賦注曰：髾，燕尾也。窕當為挑。史記曰：目挑心招。張晏漢書注曰：挑，嬈也。髾，所交切。</sub>

揄流波，雜杜若，<sub>言引流波以自潔，雜杜若以為芳。杜若，見下注。說文曰：揄，引也。</sub>

蒙清塵，被蘭澤，<sub>列子曰：穆王為中天之臺，鄭衛之處子施芳澤，雜芷若以滿之。神女賦曰：沐蘭澤，含若芳。</sub>

嬿服而御。<sub>尙書大傳曰：古者，后夫人至于房中，釋朝服，襲嬿服，入御于君也。</sub>

此亦天下之靡麗皓侈廣博之樂也，太子能彊起游乎？」太子曰「僕病，未能也。」客曰「將為太子馴騏驥之馬，駕飛軨之輿，乘牡駿之乘。<sub>廣雅曰：馴，擾也。說文曰：騏，馬驪文如綦也。尙書大傳曰：未命為士，車不得有飛軨。*鄭玄曰：如今窗車也；*力廷切。</sub>

右夏服之勁箭，左烏號之彫弓。<sub>夏服，已見子虛賦。服，即今步叉也。烏號，已見子虛賦。又古~~考~~史考曰[^34.1.14]：柘樹，枝長而勁，烏集之。將飛，柘起彈烏，烏乃號呼。此枝為弓，快而有力，因名也。</sub>

游涉乎雲林，周馳乎蘭澤，弭節乎江潯。<sub>雲林，雲夢之林。楚詞曰：羲和弭節兮。字林曰：潯，水涯也。</sub>

掩青蘋，游清風。<sub>方言曰：奄，息也。呂氏春秋曰：崑崙之蘋也。張揖子虛賦注曰：青蘋，似莎而大。</sub>

陶陽氣，蕩春心。<sub>薛君韓詩章句曰：陶，暢也。陽氣，春也。神農本草曰：春夏為陽。楚詞曰：目極千里傷春心。*王逸曰：蕩春心。*蕩，滌也。</sub>

逐狡獸，集輕禽。<sub>言射而矢集於輕禽也。左氏傳曰：楚君親集矢於其目。闕子曰：矢集于彭城之東，並以所止為集也。</sub>

於是極犬馬之才，困野獸之足[^34.1.15]，窮相御之智巧。<sub>文子曰：無相御之勞，而致千里也。</sub>

恐虎豹，慴鷙鳥。<sub>爾雅曰：慴，恐也。</sub>

逐馬鳴鑣，魚跨麋角。<sub>逐馬，馳逐之馬。鳴鑣，鑾鳴於鑣也。魚跨，跨度魚也。麋角，執麋之角也。</sub>

履游麕兔，蹈踐麖鹿，汗流沫墜，冤汱陵窘，<sub>陵猶促也。說文曰：窘，迫也。</sub>

無創而死者，固足充後乘矣。此校獵之至壯也。太子能彊起游乎？」<sub>李奇漢書注曰：以五校兵出獵。</sub>

太子曰「僕病，未能也。」然陽氣見於眉宇之間，侵滛而上，幾滿大宅。<sub>周書曰：民有五氣。喜氣內蓄，雖欲隱之，陽喜必見。大宅，未詳。</sub>

客見太子有悅色，遂推而進之曰「冥火薄天，兵車雷運。<sub>鄭玄詩箋曰：冥，夜也。廣雅曰：薄，至也。王逸楚詞注曰：運，轉也；音旋。</sub>

旍旗偃蹇，羽毛肅紛，馳騁角逐，慕味爭先。徼墨廣博，觀望之有圻。<sub>墨，燒田也。言逐獸於燒田廣博之所，而觀望之有圻堮也。墨或為廛也。說文曰：圻，地圻堮也；魚斤切。</sub>

純粹全犧，獻之公門。」<sub>尙書：父師曰「乃攘竊神祇之犧全牲。」*孔安國曰：色純曰牲，體完曰全。*應劭漢書注曰：粹，淳也。毛詩曰：獻豜于公。</sub>

太子曰「善，願復聞之。」客曰「未既。<sub>孔安國~~曰~~尙書傳曰[^34.1.16]：既，盡也。</sub>

於是榛林深澤，煙雲闇莫，兕虎並作。<sub>莫，闇貌也。說文曰：莫，日且冥也。</sub>

毅武孔猛，袒裼身薄。<sub>左氏傳曰：致果為毅。毛萇詩傳曰：孔，甚也，毛詩曰：襢裼暴虎。*毛萇曰：袒裼，肉袒也。*孔安國尙書傳曰：薄，迫也。</sub>

白刃磑磑，矛戟交錯。<sub>莊子：孔子曰「白刃交前，視死若生者，烈士之勇也。」六韜書刀銘曰：刀刺磑磑；牛哀切。</sub>

收獲掌功，賞賜金帛。<sub>鄭玄周禮注曰：掌，主也。</sub>

掩蘋肆若，為牧人席。<sub>張揖上林賦注曰：掩，覆也。毛萇詩傳曰：肆，陳也。</sub>

旨酒嘉肴，羞炰膾炙，以御賓客。<sub>毛詩曰：旨酒思柔。又曰：嘉肴脾臄。又曰：炰鱉鮮魚。*鄭玄曰：炰，火熟之。*漢書：東方朔曰「生肉為膾。」毛詩曰：以御賓客也。</sub>

涌觸並起，動心驚耳。誠必不悔，決絕以諾。<sub>言游獵歡宴，忠誠為之，必不有悔。事之決絕，但以一諾，不俟再三。</sub>

貞信之色，形于金石。<sub>毛詩序曰：貞信之教興。家語：孔子曰「夫鍾鼓之音，憂而擊之，則悲；喜而擊之，則樂。故志誠感之，通于金石，而況人乎哉。」</sub>

高歌陳唱，萬歲無斁。<sub>孔安國尙書傳曰：斁，厭也。</sub>

此真太子之所喜也，能強起而游乎？」太子曰「僕甚願從，直恐為諸大夫累耳。」然而有起色矣。客曰「將以八月之望，<sub>孔安國尙書傳曰：十五日，日月相望。</sub>

與諸侯遠方交游兄弟，並往觀濤乎廣陵之曲江。<sub>漢書：廣陵國，屬吳也。</sub>

至則未見濤之形也。徒觀水力之所到，則卹然足以駭矣。<sub>卹然，驚恐貌。</sub>

觀其所駕軼者，所擢拔者，所揚汩者，所溫汾者，所滌汔者，<sub>小雅曰：駕，陵也。杜預左氏傳注曰：軼，穾也。蒼頡篇曰：擢，抽也。孔安國尙書傳曰：汩，亂也；古沒切。溫汾，轉之貌也。爾雅曰：![&#x27C19;](images/27C19.svg)，汔也。*郭璞曰：謂摩近。*汔，許乞切。</sub>

雖有心略辭給，固未能縷形其所由然也。<sub>略，智也。縷，~~辭~~覶縷也[^34.1.17]。</sub>

怳兮忽兮，聊兮慄兮，混汩汩兮，<sub>老子曰：恍兮忽兮，其中有物。聊慄，恐懼之貌。</sub>

忽兮慌兮，俶兮儻兮，<sub>廣雅曰：俶、儻，卓異也。</sub>

浩瀇瀁兮，~~慌~~超曠曠兮[^34.1.18]。秉意乎南山，通望乎東海。<sub>爾雅曰：秉，執也。</sub>

虹洞兮蒼天，極慮乎崖涘。<sub>虹洞，相連貌也。莊子曰：出於厓涘。毛萇詩傳曰：涘，涯也。虹，胡洞切。</sub>

流攬無窮，歸神日母。<sub>言周流觀覽而窮，然後歸神至日所出也。春秋內事云：日者，陽德之母。</sub>

汨乘流而下降兮，或不知其所止。<sub>方言曰：汨，疾貌也；為畢切。</sub>

或紛紜其流折兮，忽繆往而不來。<sub>言衆浪紛紜，其流曲折，或錯繆俱往，而不迴流。</sub>

臨朱汜而遠逝兮，中虛煩而益怠。<sub>朱汜，蓋地名，未詳。</sub>

莫離散而發曙兮，內存心而自持。<sub>莫離散，謂精神不離散也。發曙，發夕至曙也。說文曰：曙，旦明也。</sub>

於是澡概胸中，灑練五藏，<sub>毛萇詩傳曰：溉，滌也。概與溉同。練猶汰也。莊子曰：愁其五藏也。</sub>

~~澹~~澉澹手足[^34.1.19]，頮濯髮齒。<sub>澉澹猶洗滌也。澉，湖敢切。說文：頮，洗面也。頮，乎潰切。</sub>

揄棄恬怠，輸寫淟濁，<sub>方言曰：~~輸~~揄，脫也[^34.1.20]。王逸楚詞注曰：淟，垢濁也；敕顯切。</sub>

分決狐疑，發皇耳目。<sub>楚詞曰：心猶豫以狐疑。謚法曰：明者曰皇也。風賦曰：發明耳目。</sub>

當是之時，雖有淹病滯疾，猶將伸傴起躄，發瞽披聾而觀望之也。<sub>廣雅曰：傴，曲也；郁禹切。淮南子曰：遺躄者，屨然躄跛，不能行也；必亦切。</sub>

況直眇小煩懣，酲醲病酒之徒哉！故曰發蒙解惑，不足以言也。」<sub>素問：黃帝曰「發蒙解惑，未足以論也。」</sub>

太子曰「善，然則濤何氣哉？」客曰「不記也。然聞於師曰，似神而非者三：疾雷聞百里；<sub>言聲似疾雷，而聞百里，一也。</sub>

江水逆流，海水上潮；<sub>言能令二水逆流上潮，二也。</sub>

山出內雲，日夜不止。<sub>山內雲而日夜不止，三也。</sub>

衍溢漂疾，波涌而濤起。<sub>小雅曰：衍，散也。說文曰：漂，浮也。</sub>

其始起也，洪淋淋焉，若白鷺之下翔。<sub>說文曰：淋，山下水也。淋或為汧。聲類曰：汧，漂也；口怜切。</sub>

其少進也，浩浩溰溰，如素車白馬帷蓋之張。<sub>浩浩，深廣之貌也。溰溰，高白之貌也。帷或為幃；音韋。幃，帳也。</sub>

其波涌而雲亂，擾擾焉如三軍之騰裝。<sub>高唐賦曰：奔揚踊而相擊，雲興聲之霈霈。雲亂也。許慎淮南子注曰：裝，束也。</sub>

其旁作而奔起也，飄飄焉如輕車之勒兵。六駕蛟龍，附從太白。<sub>以蛟龍若馬而駕之，其數六也。淮南子曰：昔馮遲太白之御，入雲霓，游微霧，騖忽荒。*許慎曰：馮遲太白，河伯也。*</sub>

純馳浩蜺，前後駱驛。<sub>賈逵國語注曰：純，專也。浩蜺，即素蜺也。波濤之勢，若素蜺而馳，言其長也。</sub>

顒顒卬卬，椐椐彊彊，莘莘將將。<sub>顒顒卬卬，波高貌也。椐椐彊彊，相隨之貌。椐，據於切。彊，渠章切。莘莘，多貌也。將將，高貌也。莘，所巾切。莘或為萃。</sub>

壁壘重堅，沓雜似軍行。<sub>太公陰符曰：并我勇力，重堅壁壘。應劭漢書注曰：沓，合也。行，戶剛切，協韻也。</sub>

訇隱匈磕，軋盤涌裔，原不可當。<sub>軋坱，無垠貌也。盤，謂盤礴廣大貌。涌裔，行貌也。</sub>

觀其兩傍，則滂渤怫鬱，闇漠感突，上擊下律。有似勇壯之卒，<sub>律當為硉。硉，虜骨切。</sub>

突怒而無畏。蹈壁衝津，窮曲隨隈，踰岸出追。<sub>說文曰：隈，水曲也。上林賦曰：觸穹石，激堆碕。*郭璞曰：沙堆也；都迴切。*追亦堆字，今為追，古字假借之也。</sub>

遇者死，當者壞。初發乎或圍之津涯，荄軫谷分。<sub>或圍，蓋地名也。言涯如轉，而谷似裂也。一曰：涯如草轉也。方言曰：荄，根也。謂草之根也。一本無荄字。許慎淮南子注曰：軫，轉也。</sub>

迴翔青篾，銜枚檀桓。<sub>青篾、檀桓，蓋並地名也。迴翔，水復流也。銜枚，水無聲也。周禮曰：銜枚氏。*鄭玄曰：止言語囂讙也。枚，大如箸，橫銜之也。*</sub>

弭節伍子之山，通厲骨母之場。<sub>弭節，已見上文。史記曰：吳王殺子胥，投之于江。吳人立祠於江上，因名曰胥~~母~~山[^34.1.21]。王逸楚辭注曰：高厲，遠行也。越絕書曰：闔閭旦食䱉山，晝游於胥母。疑骨，母字之誤也。</sub>

凌赤岸，篲扶桑，橫奔似雷行。<sub>赤岸，蓋地名也。曹子建表曰：南至赤岸。山謙之南徐州記曰：京江，禹貢北江。春秋分朔，輒有大濤，至江乘，北激赤岸，尤更迅猛。然並以赤岸在廣陵。而此文勢似在遠方，非廣陵也。說文曰：篲，掃竹也。山海經曰：湯谷上有扶木。扶木者，扶桑也，十日所浴之地。</sub>

誠奮厥武，如振如怒。<sub>毛詩曰：王奮厥武，如震如怒。*毛萇曰：震猶威也。*</sub>

沌沌渾渾，狀如奔馬。<sub>沌沌渾渾，波相隨之貌也。孫子兵法曰：渾渾沌沌，形圓而不可敗也。越絕書曰：王捐子胥於大江口。勇士之執，乃有遺鄙。發憤馳騰，氣若奔馬。沌，徒本切。渾，胡本切。</sub>

混混庉庉，聲如雷鼓。<sub>混混~~沌沌~~庉庉[^34.1.22]，波浪之聲也。越絕書：越王勾踐曰「浩浩之水，聲音若雷霆。」庉，徒本切。</sub>

發怒庢沓，清升踰跇，<sub>言初發怒，礙止而涌沸。少選之頃，清者上升，遞相踰跇也。說文曰：庢，礙止也。庢，竹栗切。庢或為底，古字也。杜預左氏傳曰：底，平也。埤蒼曰：沓，釜沸出也；徒答切。如淳漢書注曰：跇，超踰也。</sub>

侯波奮振，合戰於藉藉之口。<sub>楚辭曰：陵陽侯之氾濫兮。*王逸曰：陽侯，大波也。*藉藉，蓋地名也。</sub>

鳥不及飛，魚不及迴，獸不及走。<sub>高唐賦曰：飛鳥未及起，走獸未及發。</sub>

紛紛翼翼，波涌雲亂。<sub>廣雅曰：紛紛，衆也。毛萇詩傳曰：翼翼，壯徤貌也。</sub>

蕩取南山，背擊北岸。覆虧丘陵，平夷西畔。<sub>言水之勢既蕩南山，又擊北岸。丘陵為之顛覆，然後平夷西畔。</sub>

險險戲戲，崩壞陂池，決勝乃罷。<sub>合戰決勝，而後乃罷。</sub>

瀄汨潺湲，披揚流灑。<sub>瀄，泌瀄，波相楔也。汨，蜜汨，水流疾也。字書曰：潺湲，流貌也。</sub>

橫暴之極，魚鱉失勢，顛倒偃側，沋沋湲湲，蒲伏連延。<sub>沋沋湲湲，魚鱉顛倒之貌也。蒲汱，即匍匐也。連延，相續貌。沋，禹牛切。</sub>

神物怪疑，不可勝言。直使人踣焉，洄闇悽愴焉。<sub>郭璞爾雅曰：踣，前覆也[^34.1.23]；薄北切。洄與回同也。</sub>

此天下怪異詭觀也，太子能強起觀之乎？」太子曰「僕病，未能也。」客曰「將為太子奏方術之士有資略者，<sub>孔安國論語注曰：方，道也。晉灼漢書注曰：資，材量也。</sub>

若莊周魏牟楊朱墨翟便蜎詹何之倫。<sub>呂氏春秋：中山公子牟謂詹~~何~~子[^34.1.24]「身在江海之上，心居魏闕之下。」*高誘曰：子牟，魏公子也。詹子，古得道者也。*淮南子曰：雖有鉤鍼芳餌，加以詹何蜎蠉之數，猶不能與罔罟爭得也。*高誘曰：蜎蠉，白公時人。*宋玉集曰：宋玉與登徒子偕受釣於玄淵。七略曰：蜎子，名淵，楚人也。然三文雖殊，~~其~~共一人也[^34.1.25]。</sub>

使之論天下之~~釋~~精微[^34.1.26]，理萬物之是非。<sub>家語曰：卜商好論精微，時人無以尚也。孫卿子曰：是是非非，謂之智也。</sub>

孔老覽觀，孟子~~持~~籌~~而筭~~之[^34.1.27]，萬不失一。<sub>漢書：張良曰「臣借前箸以籌之。」*音義曰：以籌度之也；*直流切。史記：蒯通曰「以此參之，萬不失一。」老或為左也。</sub>

此亦天下要言妙道也，太子豈欲聞之乎？」於是太子據几而起曰「渙乎若一聽聖人辯士之言。」涊然汗出，霍然病已。<sub>涊，汗貌也。莊子曰：泚然汗出。涊，乃顯切。霍，疾貌也。</sub>

---

[^34.1.1]: 考異：注「漢書曰」下至「乘道死也」：袁本、茶陵本此一節注大異，乃并善入五臣之誤也。尤所見為是。

[^34.1.2]: 考異：注「說文曰謝辭也」：袁本、茶陵本無此六字。案：無者是也。袁本所載五臣翰注有「謝辭也」三字，蓋別本又有「說文曰」三字，而尤誤取以增多。

[^34.1.3]: 考異：注「而損精」：案「而」上當有「悅情」二字，此引韓子揚搉篇文，各本皆脫。

[^34.1.4]: 考異：皓齒娥眉：袁本、茶陵本「娥」作「蛾」，是也。

[^34.1.5]: 考異：注「鄭國淫僻」：茶陵本「國」作「衛」，是也。袁本亦誤「國」。

[^34.1.6]: 考異：麥秀蔪兮：袁本、茶陵本「蔪」作「![&#x26FB6;](images/26FB6.svg)」。案「![&#x26FB6;](images/26FB6.svg)」字是也。廣韻作「![&#x26FB6;](images/26FB6.svg)」，亦引埤蒼與集韻，皆為「蔪」、「![&#x26FB6;](images/26FB6.svg)」同在一紐而分別兩字，他書或用「漸」。射雉賦云「麥漸漸以擢芒」，「漸」與「![&#x26FB6;](images/26FB6.svg)」古字通也。尤所見別本作「草木蔪苞」之「蔪」，非。

[^34.1.7]: 考異：拄喙而不能前：茶陵本「拄」作「柱」，注同，云五臣從「扌」。袁本作「拄」，用五臣也。案：此尤本以五臣亂善，非。

[^34.1.8]: 考異：熊蹯之臑：茶陵本「臑」作「![&#x2680C;](images/2680C.svg)」，注同，有校語云五臣作「臑」。袁本作「臑」，不著校語。案「![&#x2680C;](images/2680C.svg)」即「胹」之別體字，廣韻七之所載從「需」之字凡四，「![&#x2680C;](images/2680C.svg)」其一也，云「![&#x2680C;](images/2680C.svg)煮熟」下重文，但有「胹」、「![&#x264D2;](images/264D2.svg)」、「![&#x29C34;](images/29C34.svg)」三形。集韻於廣韻偏旁用「![&#x264D4;](images/264D4.svg)」之字皆從「需」。此注音「而」，其所引左傳、方言，彼皆作「胹」，是自作「![&#x2680C;](images/2680C.svg)」，不作「臑」。茶陵本尚存善舊，袁本以五臣亂之。

[^34.1.9]: 考異：注「王逸楚辭注曰稻粢穱麥挐黃粱」：陳云：案此楚辭正文，非注也，當作「穱麥麥中先熟者」。今案：此或衍「王逸注」三字，各本皆同。無以審知之也。

[^34.1.10]: 考異：於是伯樂相其前後：袁本云善無「後」，茶陵本云五臣有「後」。案：此本亦初無而脩改添之。蓋尤延之以為善傳寫脫，但注不見明文，無以考也。

[^34.1.11]: 考異：注「為趙簡子取道」：袁本、茶陵本「子」作「王」。案「王」字偽，當作「主」。韓非子、戰國策皆有「簡主」，所謂大夫稱主也。尤所改，似是實非。

[^34.1.12]: 考異：注「夷桑也」：茶陵本「夷」作「荑」，是也。袁本亦誤「夷」。

[^34.1.13]: 考異：注「與陽佚開」：袁本、茶陵本「佚」作「迭」，是也。

[^34.1.14]: 考異：注「又古考史曰」：陳云「考史」當作「史考」，譙周所著。案：所校是也。史記司馬相如傳索隱引古史考可證。

[^34.1.15]: 考異：困野獸之足：袁本云善無「獸」。茶陵本云五臣有「獸」。案：此亦尤延之以為傳寫脫而添之，似是也。

[^34.1.16]: 考異：注「孔安國曰尙書傳曰」：案「國」下不當有「曰」字。各本皆衍。

[^34.1.17]: 考異：注「縷辭縷也」：陳云「辭」恐「覶」誤，是也。各本皆偽。

[^34.1.18]: 考異：慌曠曠兮：案「慌」當作「超」。袁本云善作「慌」。茶陵本云五臣作「超」。此必欲改上文「怳兮忽兮」之「怳」為「慌」，誤以當此處。各本校語，皆據所見而不察也。善亦作「超」，其上文之「怳」乃當作「慌」。

[^34.1.19]: 考異：澹澉手足：案「澹澉」當作「澉澹」。善注云「澉澹，猶洗滌也」。各本皆同。其袁、茶陵二本所載，五臣銑注則云「澹澉」。各本所見正文，蓋皆以五臣亂善。

[^34.1.20]: 考異：注「方言曰輸脫也」：袁本、茶陵本「輸」作「揄」，是也。亦見廣雅釋詁。

[^34.1.21]: 考異：注「因名胥母山」：案：此有誤。史記作「因命曰胥山」，命即名也。當本云「因名曰胥山」，涉下文「胥母」而誤改。

[^34.1.22]: 考異：注「混混沌沌」：案「沌沌」當作「庉庉」。各本皆誤。

[^34.1.23]: 考異：注「郭璞爾雅曰踣覆也」：袁本、茶陵本「覆」上有「前」字，是也。陳云「雅」下脫「注」字。二本亦脫。

[^34.1.24]: 考異：注「中山公子牟謂詹何」：袁本、茶陵本「何」作「子」，是也。

[^34.1.25]: 考異：注「其一人也」：何校「其」改「共」，是也。各本皆偽。

[^34.1.26]: 考異：使之論天下之釋微：茶陵本云「釋」五臣作「精」。袁本云善作「釋」。案：善引「好論精微」為注，似亦作「精」。各本所見，皆傳寫誤。

[^34.1.27]: 考異：孟子持籌而筭之：茶陵本無「持而筭」三字，云五臣作「持籌而筭之」。袁本用五臣，云善作「孟子籌之」。案：此尤延之誤以五臣亂善。

## 七啟八首

<sub>并序</sub>

> 曹子建

昔枚乘作七發，傅毅作七激，張衡作七辯，崔駰作七依，辭各美麗。余有慕之焉，遂作七啟。并命王粲作焉。

玄微子隱居大荒之庭，<sub>玄微，幽玄精微也。山海經曰：大荒之中有山，名曰大荒之山，日月所入，是謂大荒之野中也。</sub>

飛遯離俗，澄神定靈。<sub>九師道訓曰：遯而能飛，吉孰大焉。淮南子曰：單豹背世離俗，巖居谷飲也。</sub>

輕祿傲貴，與物無營。<sub>莊子曰：夫輕爵祿人者之所託材。*司馬彪曰：材，身也。*蔡邕釋誨曰：安貧樂賤，與世無營也。</sub>

耽虛好靜，羨此永生。<sub>列子曰：莫如靜，莫如虛。靜也，虛也，得其居。</sub>

獨馳思於天雲之際，無物象而能傾。<sub>舞賦曰：獨馳思乎杳冥。左氏傳：韓簡曰「物生而後有象。」</sub>

於是鏡機子聞而將往說焉。<sub>鏡機，鏡照機微也。</sub>

駕超野之駟，乘追風之輿。<sub>超野、追風，言疾也。</sub>

經迥漠。出幽墟。入乎泱漭之野，遂屆玄微子之所居。<sub>子虛賦曰：過乎泱~~漭~~莽之野[^34.2.1]。</sub>

其居也，左激水，右高岑。<sub>子虛賦曰：其西則激水推移。爾雅曰：山小而高曰岑也。</sub>

背洞溪，對芳林。冠皮弁、被文裘。<sub>儀禮曰：皮弁服素積。*鄭玄曰：皮弁者，白鹿皮為冠，象上古也。*文裘，文狐之裘也。</sub>

出山岫之潛穴，倚峻崖而嬉遊。<sub>爾雅曰：山有穴為岫。</sub>

志飄颻焉，嶢嶢焉，似若狹六合而隘九州。<sub>山海經曰：地之所載，六合之間也。</sub>

若將飛而未逝，若舉翼而中留。於是鏡機子攀葛藟而登，距巖而立，<sub>毛詩曰：南有樛木，葛藟纍之。孔安國尙書傳曰：距，至也。</sub>

順風而稱曰<sub>莊子曰：黃帝聞廣成子在崆峒之上，故往見之。黃帝順風膝行而進。</sub>

「予聞君子不遯俗而遺名，智士不背世而滅勳。<sub>周易曰：遯世無悶。幽通賦曰：保身遺名，民之表兮。鄭玄毛詩箋曰：遺，忘也。又禮記注曰：名，令聞也。背世，已見上注。</sub>

今吾子棄道藝之華，遺仁義之英。耗精神乎虛廓，廢人事之紀經。<sub>韓子曰：精神日耗。蒼頡篇曰：耗﹐消也。史記：太史公曰「春秋上明三王之道，下辨人事之經紀。」耗，呼到切。</sub>

譬若畫形於無象，造響於無聲。<sub>言像因形生，響隨聲發。今欲無聲而造響，圖像而無形，豈有得哉？孫卿子曰：下之和上，譬響之應聲，影之像形。楊雄解難曰：譬若畫者放於無形，絃者放於無聲也。</sub>

未之思乎，何所規之不通也？」<sub>論語：子曰「未之思也。」</sub>

玄微子俯而應之曰「譆，有是言乎！<sub>鄭玄禮記注曰：譆，悲恨之聲也。譆與嘻古字通也。譆，欣碁切。</sub>

夫太極之初，渾沌未分，萬物紛錯，與道俱隆。<sub>漢書曰：太極元氣，~~分~~函三為一[^34.2.2]。言元氣初為一，後為天地人也。春秋說題辭曰：元清氣以為天，渾沌無形體。*宋均曰：言元氣之初如此也，渾沌未分也。*言氣在易為元，在老為道。義不殊也。</sub>

蓋有形必朽，有跡必窮。<sub>列子曰：形必終也。</sub>

芒芒元氣，誰知其終？<sub>春秋命歷序曰：元氣正，則天地八卦孳也。</sub>

名穢我身，位累我躬。<sub>莊子曰：行名失己，非士也。又，魏文侯曰「夫魏，真為我累耳。」</sub>

竊慕古人之所志，仰老莊之遺風。<sub>思玄賦曰：慕古人之貞節。毛詩序曰：有堯之遺風。如淳漢書注曰：遺，餘也。</sub>

假靈龜以託喻，寧掉尾於塗中。」<sub>莊子曰：楚王使大夫往聘莊子，莊子曰「吾聞楚有神龜，死已三千歲矣，王巾笥而藏之於廟堂之上。此龜者，寧其死為留骨而貴乎？寧其生而曳尾塗中乎？」二大夫曰「寧生曳尾塗中。」莊子曰「往矣，吾將曳尾於塗中也。」</sub>

鏡機子曰「夫辯言之豔，能使窮澤生流，枯木發榮。庶感靈而激神，況近在乎人情。僕將為吾子說游觀之至娛，演聲色之妖靡。<sub>羽獵賦曰：遊觀侈靡。小雅曰：演，廣也。尙書：仲虺曰「惟王不邇聲色。」列子：隰朋曰「妖靡盈庭，忠良滿朝也。」</sub>

論變化之至妙，敷道德之弘麗。願聞之乎？」玄微子曰「吾子整身倦世，<sub>倦世，倦於人間之世也。</sub>

探隱拯沈。<sub>小雅曰：探，取也。難蜀父老曰：拯民於沈溺。說文曰：出溺為拯。</sub>

不遠遐路，幸見光臨。將敬滌耳，以聽玉音。」<sub>尙書大傳曰：天下諸侯受命於周，莫不玉音金聲。</sub>

鏡機子曰「芳菰精粺，霜蓄露葵。<sub>張揖上林賦注曰：彫，菰米也。宋玉諷賦曰：主人之女，為臣炊彫胡之飯。說文曰：稗，禾別也；稗與粺古字通；薄懈切。毛詩曰：我行其野，言采其蓫。*鄭玄曰：蓫，牛頹。*蓫與蓄音義通也。宋玉諷賦曰：為臣煮露葵之羹。</sub>

玄熊素膚，肥豢膿肌。<sub>鄭玄周禮注曰：犬豕曰豢。膿，肥貌也；女龍切。</sub>

蟬翼之割，剖纖析微。<sub>蟬翼，言薄也。楚詞曰：蟬翼為重也</sub>

累如疊縠，離若散雪。輕隨風飛，刃不轉切。山鵽斥鷃，珠翠之珍。<sub>鵽，已見南都賦。莊子曰：鵬摶扶搖而上，斥鷃笑之曰「彼奚適也？」許慎淮南子注曰：鷃雀飛不過一尺。言劣弱也。斥與尺古字通。珠翠，珠柱也。南方異物記曰：採珠人以珠肉作鮓也。</sub>

寒芳苓之巢龜，膾西海之飛鱗。<sub>寒，今𦙫肉也。鹽鐵論曰：煎魚切肝，羊淹雞寒。劉熙釋名曰：韓雞，本出韓國所為。寒與韓同。史記曰：有神龜在江南嘉林中，常巢於芳蓮之上。苓與蓮同。西海飛鱗，即文鰩也。山海經曰：泰器之山，濩水出焉。是多鰩魚，常行西海，而游於東海，夜飛而行。</sub>

臛江東之潛鼉，臇漢南之鳴鶉。<sub>說文曰：臛，肉羹也。蒼頡解詁曰：臇，少汁臛也；子兗切。</sub>

糅以芳酸，甘和既醇。<sub>鄭玄禮記注曰：糅，雜也。醇，已見上注。</sub>

玄冥適鹹，蓐收調辛。<sub>禮記曰：北方其神玄冥。北方，水也。尙書曰：水曰潤下，潤下作鹹。禮記曰：西方，其神蓐收。西方，金也。尙書曰：金曰從革，從革作辛。</sub>

紫蘭丹椒，施和必節。<sub>禮斗威儀曰：君乘金而王，其政平，則蘭常生。*鄭玄曰：主給調和也。*張衡七辨曰：芳以薑椒，拂以木蘭。</sub>

滋味既殊，遺芳射越。<sub>上林賦曰：衆香發越。*郭璞曰：香氣射散也。*</sub>

乃有春清縹酒，康狄所營。<sub>毛詩曰：為此春酒。鄭玄禮記注曰：清酒，今之中山冬釀，接夏而成也。縹，綠色而微白也。博物志曰：杜康作酒。戰國策曰：梁王請為魯君舉觚。魯君曰：昔帝女儀狄作酒而美，進之於禹，禹飲而甘之。遂疏儀狄，乃絕旨酒。</sub>

應化則變，感氣而成。<sub>淮南子曰：物類之相應，故東風至而酒~~汎~~沈溢[^34.2.3]。*高誘曰：東風，木風也。木味酸，入酒故酢，而~~汎~~沈者沸。蓋非類相感也。*春秋說題辭曰：黍為酒。陽援陰乃能動，故以麥黍為酒。*宋衷曰：麥，陰也。先漬麴，黍後入，故曰陽援陰，相得而沸，是其動也。*</sub>

彈徵則苦發，叩宮則甘生。<sub>禮記曰：~~季~~孟夏之月[^34.2.4]，其音徵，其味苦。又曰：中央土，其音宮，其味甘也。</sub>

於是盛以翠樽，酌以彫觴。浮蟻鼎沸，酷烈馨香。<sub>釋名曰：酒有汎，齊浮蟻在上汎汎然。漢書曰：田延年謂霍光曰「今群臣鼎沸。」上林賦曰：酷烈淑郁也。</sub>

可以和神，可以娛腸。<sub>神，人之精爽也。</sub>

此肴饌之妙也，子能從我而食之乎？」玄微子曰「予甘藜藿，未暇此食也。」<sub>韓子曰：糲糧之飯，藜藿之羹也。</sub>

鏡機子曰「步光之劍，華藻繁縟。<sub>越絕書曰：孔子從弟子七十人往奏，勾踐乃身被~~賜~~暘夷之甲[^34.2.5]，帶步光之劍。藻，文采也。說文曰：縟，繁采飾也。</sub>

飾以文犀，彫以翠綠。<sub>國語曰：奉文犀之渠。</sub>

綴以驪龍之珠，錯以荊山之玉。<sub>莊子曰：千金之珠在九重之淵，而驪龍頷下。韓子曰：楚人和氏得璞玉於楚山之中也。</sub>

陸斷犀象，未足稱雋。隨波截鴻，水不漸刃。<sub>聖主得賢臣頌曰：巧冶鑄干將之璞，陸剸犀革。戰國策：蘇素說韓王曰「韓卒之劍，陸斷牛馬，水擊鴻鴈。」廣雅曰：漸，漬也。</sub>

九旒之冕，散耀垂文。<sub>劉梁七舉曰：九旒之冕，散耀垂文。周禮曰：弁師掌王之五冕，諸侯繅九就。*鄭玄曰：就，成也。每繅九成，則九斿也。*應劭漢官儀曰：冕，公侯九~~斿~~流者也[^34.2.6]。</sub>

華組之纓，從風紛紜。<sub>禮記曰：玄冠丹組纓，諸侯之齊冠。說文曰：組，綬屬也。小者以為冠纓。又曰：纓，冠系也。</sub>

佩則結綠懸黎，寶之妙微。<sub>戰國策：應侯謂秦王曰「梁有懸黎，宋有結綠，而為天下名器也。」</sub>

符采照爛，流景揚煇。<sub>劉淵林蜀都賦注曰：符采，玉之橫文也。說文曰：景，光也。</sub>

黼黻之服，紗縠之裳。<sub>孔安國尙書傳曰：諸侯自龍袞而下至黼黻。漢書曰：江充衣紗縠單衣也。</sub>

金華之舄，動趾遺光。<sub>言以金華飾舄，故動足而有餘光也。劉欣期交州記曰：金華出珠崖。如淳漢書注曰：遺，餘也。</sub>

繁飾參差，微鮮若霜。緄佩綢繆，或彫或錯。<sub>說文曰：緄，織成帶也，古本切。</sub>

薰以幽若，流芳肆布。<sub>說文曰：薰，火煙上出也。若，杜若也。若稱幽若，猶蘭曰幽蘭也。擬古詩曰：屢見流芳歇[^34.2.7]。毛萇詩傳曰：肆，陳也。</sub>

雍容閑步，周旋馳燿。<sub>聖主得賢臣頌曰：雍容垂拱。左氏傳：晉公子謂楚子曰「晉楚治兵，若不獲命，則與君周旋也。」</sub>

南威為之解顏，西施為之巧笑。<sub>戰國策曰：晉文公得南威，三日不聽朝。遂推而遠之，曰「後世必有以色亡其國者。」列子曰：列子師老商氏，五年之後，夫子始一解顏而笑。西施，已見上文。毛詩曰：巧笑倩兮。</sub>

此容飾之妙也，子能從我而服之乎？」玄微子曰「予好毛褐，未暇此服也。」<sub>鄭玄毛詩箋曰：褐，毛布也。</sub>

鏡機子曰「馳騁足用蕩思，游獵可以娛情。<sub>子虛賦曰：終日馳騁，曾不下輿。又曰：游獵之地，饒樂若此者乎？歸田賦曰：聊以娛情。</sub>

僕將為吾子駕雲龍之飛駟，飾玉路之繁纓。<sub>馬有龍稱，而雲從龍，故曰雲龍也。周禮曰：凡馬八尺已上為龍。又曰：玉路錫樊纓。*鄭玄曰：樊讀如鞶，謂今之馬大帶也。纓，今馬鞅。*繁與鞶古字通。</sub>

垂宛虹之長緌，抗招搖之華旍。<sub>楚詞曰：建雄虹之綵旄。禮記曰：天子殺則下大綏。*鄭玄曰：綏當為緌。緌，有虞氏之旌旗也。*禮記曰：招搖在上，急繕其怒。*鄭玄曰：繕讀為勁。畫招搖星於~~其~~旗上[^34.2.8]，以起居堅勁軍之威怒也。*</sub>

捷忘歸之矢，秉繁弱之弓。<sub>儀禮曰：司射搢三挾一箇。*鄭玄曰：搢，~~插~~捷也[^34.2.9]；楚甲切。*新序曰：楚王載繁弱之弓，忘歸之矢，以射隨兕於夢也。</sub>

忽躡景而輕騖，逸奔驥而超遺風。<sub>景，日景也。躡之言疾也。呂氏春秋：伊尹說湯曰「青龍之匹，遺風之乘。」*高誘曰：皆馬名也。疾若比遺風。*</sub>

於是磎填谷塞，榛藪平夷。緣山置罝，彌野張罘。<sub>鄭玄周禮注曰：彌，遍也。</sub>

下無~~滿~~漏跡[^34.2.10]，上無逸飛。鳥集獸屯，然後會圍。<sub>廣雅曰：屯，聚也。</sub>

獠徒雲布，武騎霧散。<sub>說文曰：獠，獵也。韓子曰：雲布風動。羽獵賦曰：武騎聿皇。封禪書曰：雲布霧散。</sub>

丹旗燿野，戈殳皓旰。<sub>南都賦曰：曜野暎雲。</sub>

曳文狐，揜狡兔。<sub>禮斗威儀曰：其君乘土而王南海，輸以文狐。史記：李斯曰「牽黃犬，逐狡兔。」方言曰：掩，覆也。</sub>

捎鷫鷞，拂振鷺。<sub>鷫鷞振鷺，皆鳥之名。</sub>

當軌見藉，值足遇踐。<sub>西京賦曰：當足見蹍，值輪被轢也。</sub>

飛軒電逝，獸隨輪轉。<sub>孫該琵琶賦曰：飄風電逝，舒疾無~~力~~方[^34.2.11]。</sub>

翼不暇張，足不及騰。<sub>西京賦曰：鳥不暇舉，獸不得發。</sub>

動觸飛鋒，舉挂輕罾。<sub>西都賓曰：鳥驚觸絲，獸駭值鋒。罾，亦罔也。班固漢書序曰：鷹隼未擊，罾弋不施於蹊隧也。</sub>

搜林索險，探薄窮阻。<sub>廣雅曰：草藂生曰薄。</sub>

騰山赴壑，風厲焱舉。<sub>古詩曰：涼風率已厲。楚辭曰：焱遠舉兮雲中。王逸注云：焱，去疾貌。說文曰：焱，火華也。</sub>

機不虛發，中必飲羽。<sub>孔安國尙書傳曰：機，弩牙也。子虛賦曰：弓不虛發，中必決眥。呂氏春秋曰：養由基射兕中石，矢飲羽。*高誘曰：飲羽，飲矢至羽也。*</sub>

於是人稠網密，地逼勢脅。哮闞之獸，張牙奮鬣。<sub>毛詩曰：進厥虎臣，闞如虓虎。*毛萇曰：虓闞，虎怒也。*哮與虓同也。</sub>

志在觸突，猛氣不慴。<sub>慴，已見上文。</sub>

乃使北宮東郭之疇，<sub>孟子曰：北宮黝之養勇也，不膚撓，不目逃，思以一毫挫於人，若撻於市朝。*趙岐曰：北宮，姓；黝，名也。*呂氏春秋曰：齊有好勇者，一人居東郭，一人居西郭，卒然相遇於塗，曰「姑相飲乎？」觴數行曰「姑求肉乎？」一人曰「子肉也，我肉也。」因抽刀而相噉也。</sub>

生抽豹尾，分裂貙肩。<sub>爾雅曰：貙似狸。</sub>

形不抗手，骨不隱拳。<sub>小雅曰：抗，禦也。服虔漢書注曰：隱，築也；於瑾切。</sub>

批熊碎掌，拉虎摧斑。<sub>掌，熊蹯也。孟子曰：熊掌亦我所欲也。斑，虎文也。上林賦曰：被斑文。</sub>

野無毛類，林無羽群。積獸如陵，飛翮成雲。<sub>羽獵賦曰：創滛輪夷，丘累陵聚。</sub>

於是駴鍾鳴鼓，收旌弛旆。<sub>周禮曰：鼓皆駴。*鄭玄曰：雷擊鼓曰駭。*駴，古駭字。杜預左氏傳注曰：弛，解也。</sub>

頓綱縱網，~~羆~~罷獠回邁[^34.2.12]。<sub>頓猶捨也。說文曰：縱，緩也。</sub>

駿騄齊驤，揚鑾飛沫。<sub>南都賦曰：驥騄齊鑣。舞賦曰：龍驤橫舉，揚鑣飛沫也。</sub>

俯倚金較，仰撫翠蓋。<sub>東京賦曰：戴翠冒，倚金較。說文曰：較，車上曲鉤。高唐賦曰：蜺為旌，翠為蓋。</sub>

雍容暇豫，娛志方外。<sub>國語：優施曰「我教汝暇豫之事君。」*韋昭曰：暇，閑也。豫，樂也。*杜預左氏傳注曰：方，法也。</sub>

此羽獵之妙也，子能從我而觀之乎？」<sub>高唐賦曰：傳言羽獵。</sub>

玄微子曰「予樂恬靜，未暇此觀也。」鏡機子曰「閑宮顯敞，雲屋皓旰。<sub>李~~充~~尤高安館銘曰[^34.2.13]：增臺顯敞。雲屋，言高若雲也。班婕妤自傷賦曰：仰視兮雲屋，雙涕下兮橫流。</sub>

崇景山之高基，迎清風而立觀。<sub>基若景山，言極高也。毛萇詩傳曰：崇，立也。毛詩曰：陟彼景山。地理書曰：迎風觀在鄴也。</sub>

彤軒紫柱，文榱華梁。<sub>劉梁七舉曰：丹墀縹壁，紫柱紅梁也。</sub>

綺井含葩，金墀玉箱。<sub>金墀猶金戺也。西京賦曰：金戺玉階。玉箱，猶玉房也。</sub>

溫房則冬服絺![&#x25FED;](images/25FED.svg)，清室則中夏含霜。<sub>劉騊駼玄根頌曰：前殿冬絺。李尤函谷關賦曰：盛夏臨漂而含霜也。</sub>

華閣緣雲，飛陛陵虛。<sub>魯靈光殿賦曰：飛陛揭孽，緣雲上征。</sub>

頫眺流星，仰觀八隅。<sub>魯靈光殿賦曰：中坐垂景，頫視流星。頫音俯[^34.2.14]。</sub>

升龍攀而不逮，眇天際而高居。<sub>崔駰七依曰：升龍於天者，雲也。西京賦曰：翔鵾仰而不逮。周易曰：豐其屋，天際翔也。</sub>

繁巧神怪，變名異形。班輸無所措其斧斤，離婁為之失睛。<sub>鄭玄禮記注曰：公輸若，匠師也。般若之族多技巧者也。孟子曰：離婁之明。*趙岐曰：古之明目者也。蓋黃帝時人。*</sub>

麗草交植，殊品詭類。綠葉朱榮，熙天曜日。<sub>熙，光也。</sub>

素水盈沼，叢木成林。<sub>楚辭曰：含素水而蒙深。</sub>

飛翮凌高，鱗甲隱深。於是逍遙暇豫，忽若忘歸。<sub>楚辭曰：觀者澹~~予~~兮忘歸也[^34.2.15]。</sub>

乃使任子垂釣，魏氏發機。<sub>莊子曰：任子為大釣巨緇，五十犗以為餌，蹲會稽，投竿東海。旦而釣。期年不得魚。已而~~魚~~大魚食之[^34.2.16]，牽巨釣陷沒而下，驚揚而奮鬐，白波若山。吳越春秋曰：越王欲伐吳，范蠡進善射者陳音。越王問其射所起焉。音曰「黃帝作弓以備四方。後有楚狐父以其道傳羿，羿傳逄蒙，蒙傳楚琴氏，琴氏傳大魏，大魏傳楚三侯，麋侯、翼侯、魏侯也。」</sub>

芳餌沈水，輕繳弋飛。<sub>吳越春秋：大夫種曰「深川之魚，死於芳餌。」</sub>

落翳雲之翔鳥，援九淵之靈龜。<sub>賈誼弔屈原曰：襲九淵之神龍。</sub>

然後采菱華，擢水蘋。<sub>子虛賦曰：外發芙蓉菱華。許慎淮南子注曰：擢，引也。毛萇詩傳曰：蘋，大萍。</sub>

弄珠蚌，戲鮫人。<sub>楊雄蜀都賦曰：蚌含珠而擘裂。劉淵林吳都賦注曰：鮫人水底居也。</sub>

諷漢廣之所詠，覿游女於水濱。<sub>韓詩序曰：漢廣，悅人也。詩曰：漢有游女，不可求思。*薛君曰：游女，謂漢神也。*</sub>

燿神景於中沚，被輕縠之纖羅。<sub>毛詩曰：宛在水中沚。子虛賦曰：雜纖羅也。</sub>

遺芳烈而靖步，抗皓手而清歌。<sub>廣雅曰：抗，舉也。</sub>

歌曰：望雲際兮有好仇，天路長兮往無由。<sub>楚辭曰：君誰須兮雲之際。毛詩曰：君子好仇。枚乘樂府曰：美人在雲端，天路隔無期。</sub>

佩蘭蕙兮為誰脩，宴婉絕兮[^34.2.17]我心愁。<sub>楚辭曰：紉秋蘭以為佩[^34.2.18]。王逸注曰：脩，飾也。毛詩曰：燕婉之求。*毛萇曰：燕，安也。婉，順也。鄭玄曰：本求燕婉之人也。*</sub>

此宮館之妙也，子能從我而居之乎？」玄微子曰「予耽巖穴，未暇此居也。」<sub>巖穴，隱者所居。黃石公記曰：主聘巖穴，事乃得實也。</sub>

鏡機子曰「既游觀中原，逍遙閑宮，情放志蕩，滛樂未終。亦將有才人妙妓，遺世越俗。<sub>漢書曰：傅昭儀少為才人。*韋昭曰：才，伎人也。*廣雅曰：遺，離也。</sub>

揚北里之流聲，紹陽阿之妙曲。<sub>史記曰：紂使師涓作新滛之聲，北里之舞，靡靡之樂。淮南子曰：夫歌采菱，發陽阿，~~鄭~~鄙人聽之，不若延~~靈~~露以和[^34.2.19]。</sub>

爾乃御文軒，臨洞庭。<sub>文，畫飾也。軒，殿檻也[^34.2.20]。洞庭，廣庭也。尸子曰：文軒無四寸之鍵則車不行。莊子曰：黃帝張咸池之樂於洞庭也。新語曰：高臺百仞，文軒彫窗也[^34.2.20]。</sub>

琴瑟交揮，左篪右笙。<sub>廣雅曰：揮，動也。毛萇詩傳曰：竹曰篪。</sub>

鍾鼓俱振，簫管齊鳴。<sub>廣雅曰：振，動也。毛詩曰：簫管備舉。</sub>

然後姣人乃被文縠之華褂，振輕綺之飄颻。<sub>毛詩曰：佼人僚兮。劉熙釋名曰：婦人上服謂之褂。</sub>

戴金搖之熠燿，揚翠羽之雙翹。<sub>宋玉諷賦曰：主人之女，垂珠步搖，來排臣戶。西京雜記曰：趙飛燕為皇后，其弟上遺黃金步搖。毛萇詩傳曰：熠燿，鮮明也。司馬彪續漢書曰：皇太后入廟，先為花勝，上為鳳凰，以翡翠為毛羽。王逸楚辭注曰：翹，羽名也。</sub>

揮流芳，燿飛文。<sub>韓康伯周易注曰：揮，散也。</sub>

歷盤鼓，煥繽紛。<sub>張衡舞賦曰：般鼓煥以駢羅。</sub>

長裾隨風，悲歌入雲。<sub>列子曰；薛談學謳於秦青，辭歸，青餞於郊，撫節悲歌，響遏行雲也。</sub>

蹻捷若飛，蹈虛遠蹠。<sub>廣雅曰：趫，趨行也；今為蹻，古字無定也。廣雅曰：蹠，履也。</sub>

凌躍超驤，蜿蟬揮霍。<sub>楚辭曰：超驤推阿。西京賦曰：跳丸劍之揮霍也。</sub>

翔爾鴻翥，濈然鳧沒。<sub>爾雅曰：翥，舉也。濈，疾貌也。濈，側立切。</sub>

縱輕體以迅赴，景追形而不逮。<sub>西京賦曰：紛縱體而迅赴。不逮，言疾也。韓子曰：形影相應而生。</sub>

飛聲激塵，依違厲響。<sub>七略曰：漢興，善歌者魯人虞公，發聲動梁上塵。依違，猶徘徊也。楚辭曰：余思舊鄉心依違。</sub>

才捷若神，形難為象。<sub>舞賦曰：彷彿神動。又曰：不可為象也。</sub>

於是為歡未渫，白日西頹。<sub>東都賦曰：士怒未渫。方言曰：渫，歇也。楚辭曰：日杳杳以西頹。</sub>

散樂變飾，微步中閨。玄眉弛兮鉛華落，收亂髮兮拂蘭澤，<sub>鉛華，已見洛神賦。蘭澤，已見上文也。</sub>

形媠服兮揚幽若。<sub>說文曰：媠，南楚之外謂好也。媠，湯火切。</sub>

紅顏宜笑，睇眄流光。<sub>楚辭曰：既含睇兮又宜笑。*王逸曰：睇，微眄貌。*</sub>

時與吾子，攜手同行。<sub>毛詩曰：惠而好我，攜手同行也。</sub>

踐飛除，即閑房。<sub>司馬彪上林賦注曰：除，樓陛也。</sub>

華燭爛，幄幙張。<sub>秦嘉贈婦詩曰：飄飄帷帳，熒熒華燭。左氏傳曰：子產以幄幙行。</sub>

動朱脣，發清商。<sub>舞賦曰：動朱脣。神女賦曰：朱脣的其若丹。宋玉笛賦曰：吟清商，追流徵也。</sub>

揚羅袂，振華裳。九秋之夕，為歡未央。<sub>九秋之夕，言其長也。古樂府有歷九秋、妾薄相行。蘇武詩曰：懽樂殊未央。</sub>

此聲色之妙也，子能從我而游之乎？」玄微子曰「予願清虛，未暇此遊也。」鏡機子曰「予聞君子樂奮節以顯義，烈士甘危軀以成仁。<sub>張衡應~~問~~閒曰[^34.2.21]：貫高以端辭顯義。論語：子曰「志士仁人，有殺身以成仁。」</sub>

是以雄俊之徒，交黨結倫。重氣輕命，感分遺身。<sub>西京賦曰：輕死重氣，結黨連群。分，分義也。鄭玄禮記注曰：遺，亡也。</sub>

故田光伏劍於北燕，公叔畢命於西秦。<sub>史記：燕太子丹謂田光曰「丹所言者，國大事也，願先生勿泄也。」光曰「諾。」退見荊軻曰「吾聞長者為行，不使人疑己。今太子疑光，非節俠也。」欲自殺以激荊卿，遂自剄。公叔，未詳。</sub>

果毅輕斷，虎步谷風。<sub>左氏傳曰：殺敵為果，致果為毅。李陵詩曰：幸託不肖軀，且當猛虎步。春秋元命苞曰：猛虎嘯而谷風起。類相動也。</sub>

威慴萬乘，華夏稱雄。」<sub>漢書曰：天子畿方千里，出兵車萬乘，故稱萬乘之主。尙書曰：華夏蠻貊也。</sub>

辭未及終，而玄微子曰「善。」鏡機子曰「此乃游俠之徒耳，未足稱妙也。若夫田文無忌之儔，乃上古之俊公子也。<sub>田文，孟嘗也。無忌，信陵也。</sub>

皆飛仁揚義，騰躍道藝。游心無方，抗志雲際。<sub>莊子曰：乘物以游心。又曰：應物無方。晉灼漢書注曰：方，常也。楚辭曰：放志游乎雲中也。</sub>

凌轢諸侯，駈馳當世。<sub>呂氏春秋曰：凌轢諸侯。說文曰：轢，車所踐也。</sub>

揮袂則九野生風，慷慨則氣成虹蜺。<sub>說文曰：揮，奮也。淮南子曰：所謂一者，上通九天，下貫九野。劉邵趙郡賦曰：煦氣成虹蜺，揮袖起風塵。文與此同，未詳其本也。</sub>

吾子若當此之時，能從我而友之乎？」玄微子曰「子亮願焉。<sub>爾雅曰：亮，信也。</sub>

然方於大道，有累如何？」鏡機子曰「世有聖宰，翼帝霸世。<sub>謂魏太祖。孔安國尙書傳曰：翼，輔也。</sub>

同量乾坤，等曜日月。<sub>乾坤，天地也。張超尼父頌曰：合量乾坤，參曜日月也。</sub>

玄化參神，與靈合契。<sub>蔡邕陳留太守頌曰：玄化洽矣，黔首用寧。漢書：伍被說淮南王曰「今陛下令雖未出，化馳如神。」劇秦美新曰：與天剖靈符，地合神契。</sub>

惠澤播於黎苗，威靈震乎無外。<sub>國語曰：少昊之衰，九黎亂德。*韋昭曰：九黎，黎民九人。*尙書：帝曰「禹，惟時有苗不率，汝徂征。」*孔安國曰：三苗之民，數干王誅。*崔駰七依曰：仁臻於行葦，惠及乎黎苗。四子講德論曰：威靈外覆。公羊傳曰：王者無外也。</sub>

超隆平於殷周，踵羲皇而齊泰。<sub>東都賦曰：即土之中，有周成隆平之制焉。東京賦曰：踵二皇之遐武。薛綜曰：踵，繼也。</sub>

顯朝惟清，王道遐均。民望如草，我澤如春。<sub>班固漢書文紀述曰：我德如風，民應如草。古長歌行曰：陽春布德澤，萬物生光輝也。</sub>

河濱無洗耳之士，喬岳無巢居之民。<sub>洗耳，許由也。琴操曰：堯大許由之志，禪為天子。由以其不善，乃臨河而洗耳。毛詩曰：嶞山喬岳也。巢居，巢父也。皇甫謐逸士傳曰：巢父者，堯時隱人。常山居，以樹為巢，而寢其上。時人號曰巢父也。</sub>

是以俊乂來仕，觀國之光。<sub>尙書曰：俊乂在官。國語曰：秦后子來仕[^34.2.22]。*韋昭曰：仕於晉也。*周易曰：觀國之光，利用賓于王。</sub>

舉不遺才，進各異方。<sub>左氏傳曰：楚子囊曰「晉君舉不失選。」又曰「不遺德刑。」*杜預曰：遺，失也。*</sub>

讚典禮於辟雍，講文德於明堂；<sub>左氏傳曰：隨武子曰「典禮不易。」尙書曰：帝乃誕敷文德。毛詩曰：矢其文德，洽此四國。</sub>

正流俗之華說，綜孔氏之舊章。<sub>流俗，已見上。華說，已見文賦。舊章，已見東都主人，王肅周易注曰：綜，理事也。~~左氏傳曰：舊章不可忘也。~~[^34.2.23]</sub>

散樂移風，國富民康。<sub>解嘲曰：散以禮樂，風以詩書。禮記曰：樂行，移風易俗，天下皆寧。春秋說題辭曰：盡精竭思，國富民康也。</sub>

神應休臻，屢獲嘉祥。<sub>尙書曰：休徵。東京賦曰：總集瑞命，備致嘉祥也。</sub>

故甘靈紛而晨降，景星宵而舒光。<sub>禮斗威儀曰：其君乘土而王，其政太平，時則甘靈降[^34.2.24]。鶡冠子曰：聖人其德上及泰清，下及泰寧，景星光潤。史記曰：天精明時，有赤方氣與青方氣相連。赤方中有兩黃星，青方中有一黃星，凡三星合為景星。其狀無常，出於有道之國也。</sub>

觀游龍於神淵，聆鳴鳳於高岡。<sub>禮斗威儀曰：其君乘水而王，龜龍被文而見。神女賦曰：婉若游龍。周易曰：潛龍勿用。又曰：或躍在淵。樂汁圖徵曰：五音克諧，各得其倫，則鳳皇至。廣雅曰：聆，聽也。毛詩曰：鳳皇鳴矣[^34.2.25]，於彼高岡。</sub>

此霸道之至隆，而雍熙之盛際。<sub>漢書：宣帝曰「漢家自有制度，本霸王道雜之。」東京賦曰：上下共其雍熙。</sub>

然主上猶以沈恩之未廣，懼聲教之未厲，<sub>漢書：司馬相如[^34.2.26]難蜀父老曰「湛恩汪濊。」尙書曰：朔南暨聲教。廣雅曰：厲，高也。</sub>

采英奇於仄陋，宣皇明於巖穴。<sub>邊讓章華臺賦曰：舉英奇於~~側~~仄陋[^34.2.27]。尙書曰：明明揚~~側~~仄陋。東都賦曰：散皇明以燭幽。巖穴，已見上文。</sub>

此甯子商歌之秋，而呂望所以投綸而逝也。<sub>淮南子曰：甯戚商歌車下，而桓公慨然而悟。秋猶時也。史記：朱亥謂魏公子曰「此是效命之秋也。」尙書中候曰：王至磻溪之水，呂尚釣崖下。趨拜，尚立變名曰望。毛詩曰：之子于釣，言綸之繩。*鄭玄曰：以繩為之綸。*</sub>

吾子為太和之民，不欲仕陶唐之世乎？」<sub>法言曰：或問太和曰：其在唐虞成周也。*李軌曰：天下太和也。*孔安國尙書傳曰：陶唐，帝堯氏也。</sub>

於是玄微子攘袂而興曰「![&#x293E7;](images/293E7.svg)哉言乎！近者吾子，所述華滛，欲以厲我，祇攪予心。<sub>杜預左氏傳注曰：勸，勵也。毛詩曰：胡逝我梁，祇攪我心。</sub>

至聞天下穆清，明君蒞國，<sub>史記曰：漢興已來，受命於穆清。蔡邕釋誨曰：生穆清之世，稟淳和之靈。毛萇詩傳曰：蒞，臨也。</sub>

覽盈虛之正義，知頑素之迷惑。<sub>周易曰：損益盈虛，與時偕行。薛君韓詩章句曰：素，質也。言人但有質朴，無治人之材也。</sub>

今予廓爾，身輕若飛。<sub>劉梁七舉曰：先生昭然神悟，霍爾體輕。</sub>

願反初服，從子而歸。」<sub>楚詞曰：進不入以離尤，退將復修吾初服。公羊傳，楚莊王謂司馬子反曰：吾亦從子而歸。</sub>

---

[^34.2.1]: 考異：注「過乎泱漭之野」：袁本、茶陵本「漭」作「莽」。案：史記漢書皆是「莽」字，疑前彼賦及此正文作「漭」者，善為五臣所亂。

[^34.2.2]: 考異：注「分三為一」：茶陵本「分」作「函」，是也。袁本亦作「分」，誤與此同。

[^34.2.3]: 考異：注「而酒汎溢」：袁本、茶陵本「汎」作「沈」，下「汎者沸」同。案「沈」字是也。今淮南覽冥訓作「湛」，「湛」、「沈」同字。高誘注云「酒湛，清酒也，米物下湛，故曰湛。」不作「汎」明甚。

[^34.2.4]: 考異：注「季夏之月」：袁本、茶陵本「季」作「孟」，是也。

[^34.2.5]: 考異：注「勾踐乃身被賜夷之甲」：案「賜」當作「暘」。各本皆誤。吳都賦「暘夷音以良切」，劉淵林注所引正作「暘」。今越絕書作「賜」，與此皆形近之偽也。

[^34.2.6]: 考異：注「冕公侯九斿者也」：袁本「斿」作「流」。案「流」字是也。茶陵本作「游」，亦非。

[^34.2.7]: 考異：注「擬古詩曰屢見流芳歇」：袁本、茶陵本無此九字。

[^34.2.8]: 考異：注「畫招搖星於其上」：陳云「其」，「旗」誤，是也。各本皆偽。案：今本禮記注作「又畫招搖星於旌旗上」，蓋李節引耳。

[^34.2.9]: 考異：注「搢插也」：案「插」當作「捷」。宋潭州本儀禮鄉射釋文「捷，初洽反」，又「士冠捷柶，初洽反」。本又作「插」，此正文作「捷」，善所引儀禮注亦作「捷」。不知者誤依今本作「插」改之，亦如通志堂刻釋文於鄉射改「捷」為「插」也。何校正文「捷」改為「插」，陳亦云「捷」當作「插」，皆據注之誤字。

[^34.2.10]: 考異：下無滿跡：案「滿」當作「漏」。袁本云善作「滿」。茶陵本云五臣作「漏」。各本所見皆傳寫偽。七命云「外無漏跡」，善引此「下無漏跡」為注，於文義本不得作「滿」也。

[^34.2.11]: 考異：注「舒疾無力」：案「力」當作「方」。各本皆偽。

[^34.2.12]: 考異：羆獠回邁：案「羆」當作「罷」。袁本云善作「羆」。茶陵本云五臣作「罷」。各本所見皆傳寫偽，善亦不得作「羆」。

[^34.2.13]: 考異：注「李充高安館銘曰」：陳云「充」當作「尤」。尤字伯仁，見范史文苑傳，是也。各本皆偽。

[^34.2.14]: 考異：注「頫音俯」：袁本、茶陵本無此三字。

[^34.2.15]: 考異：注「觀者澹予忘歸也」：陳云「予」、「兮」誤，是也。各本皆偽。

[^34.2.16]: 考異：注「已而魚大食之」：袁本、茶陵本「魚大」作「大魚」，是也。

[^34.2.17]: 考異：宴婉絕兮：陳云「宴」，「燕」誤。今案陳據注引毛詩作「燕」也，西征賦「宴喜」注，亦引毛詩作「燕」。或注有刪削未全耳。

[^34.2.18]: 考異：注「紉秋蘭為佩」：袁本、茶陵本「為」上有「兮」字。案「兮」當作「以」，此尤延之欲校改而誤兩去其字也。

[^34.2.19]: 考異：注「鄭人聽之不若延靈以和」：陳云「鄭」，「鄙」誤。「靈」，「露」誤，是也。各本皆偽。

[^34.2.20]: 考異：注「軒殿檻也」又「新語曰高臺百仞文軒彫窗也」：陳云「文軒猶彫軒耳」。「殿檻」之釋與「新語」一條，皆屬誤贅。今案：此注與中引尸子「文軒」義乖，陳說近之。但各本盡然，未審所誤果當若何也。

[^34.2.21]: 考異：注「張衡應問曰」：陳云「問」，「閒」誤，是也。各本皆偽。

[^34.2.22]: 考異：注「秦后來仕」：案「后」下當有「子」字。各本皆脫。

[^34.2.23]: 考異：注「左氏傳曰舊章不可忘也」：案：此十字不當有。上云「舊章已見東都主人」，複出，非也。各本皆衍。

[^34.2.24]: 考異：注「則甘靈降」：袁本、茶陵本「靈」作「露」。案：二本正文作「露」。袁有校語云善作「靈」，茶陵無。尤所見與袁同，故用正文改注。其實「靈」字未必非傳寫誤，即正文作「甘靈」，注為「甘露」，於善例自通，改者未是。

[^34.2.25]: 考異：注「鳳皇鳴矣」：陳云下脫「於彼高岡」四字。案：所校是也。此必連引以注「於高岡」。各本皆脫。

[^34.2.26]: 考異：注「漢書司馬相如」：袁本、茶陵本無此六字。

[^34.2.27]: 考異：注「舉英奇於側陋」：袁本、茶陵本「側」作「仄」，下同。案：此尤所見與二本異，各本正文皆作「仄」，袁、茶陵不著校語。考東京賦「招有道於側陋」，薛注字同，善注引「明明揚側陋」。袁、茶陵二本正文亦作「仄」，仍不著校語。思玄賦「幽獨守此仄陋兮」，袁、茶陵作「側」，其校語云善作「仄」。善注引「明明揚仄陋」，恩倖傳論「明敭幽仄」，注及正文皆作「仄」。蓋尙書自有二本，作者或用「仄」，或用「側」，善隨而引之，後人輒有所改，致令正文與注有所歧互。

---

文選卷第三十四

賜進士出身通奉大夫江南蘇松常鎮太等處承宣布政使司布政使胡克家重校刊
