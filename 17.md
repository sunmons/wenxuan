# 文選卷第十七

> 梁昭明太子撰
> 
> 文林郎守太子右內率府錄事參軍事崇賢館直學士臣李善注上

論文

## 文賦

<sub>并序</sub>

> 陸士衡<sub>臧榮緒晉書曰：~~機字士衡，吳郡人。祖遜，吳丞相。父抗，吳大司馬。機少襲領父兵，為牙門將軍。年二十而吳滅，退臨舊里，與弟雲勤學，積十一年。譽流京華，聲溢四表，被徵為太子洗馬，與弟雲俱入洛。司徒張華素重其名，舊相識以文。華呈天才綺練，當時獨絕，新聲妙句，係蹤張蔡。~~[^17.1.1]機妙解情理，心識文體，故作文賦。</sub>

余每觀才士之所作，竊有以得其用心。<sub>~~作，謂作文也。用心，言士用心於文。~~[^17.1.2]莊子：堯曰「此吾所用心。」</sub>

夫其放言遣辭，良多變矣，[^17.1.3]~~<sub>夫作文者，放其言，遣其理，多變，故非一體。</sub>~~妍蚩好惡，可得而言。<sub>~~文之好惡，可得而言論也。~~[^17.1.4]范曄後漢書：趙壹刺世疾邪曰「孰知辯其妍蚩。」廣雅曰：妍，好也。說文曰：妍，慧也。釋名曰：蚩，癡也。聲類曰：蚩，騃也。然妍蚩亦好惡也。</sub>

每自屬文，尤見其情，<sub>論衡曰：幽思屬文，著記美言。屬，綴也。杜預左氏傳曰：尤，甚也。~~士衡自言，每屬文，甚見為文之情。~~[^17.1.5]</sub>

恒患意不稱物，文不逮意，<sub>爾雅曰：逮，及也。</sub>

蓋非知之難，能之難也。<sub>尙書曰：非知之艱，行之惟艱。</sub>

故作文賦，以述先士之盛藻，因論作文之利害所由，<sub>~~利害由好惡。~~[^17.1.6]孔安國尙書傳曰：藻，水草之有文者，故以喻文焉。</sub>

佗日殆可謂曲盡其妙。<sub>~~言既作此文賦，佗日而觀之，近謂委曲盡文之妙理~~言知之易也[^17.1.7]。論語：鯉曰「它日又獨立。」趙岐孟子章句曰：它日，異日也。</sub>

至於操斧伐柯，雖取則不遠，<sub>~~此喻見古人之法不遠。~~[^17.1.8]毛詩曰：伐柯伐柯，其則不遠。~~注：則，法也。伐柯必用其柯，大小長短，近取法於柯，謂不遠也。~~[^17.1.9]</sub>

若夫隨手之變，良難以辭逮，<sub>言作之難也。~~文之隨手變改，則不可以辭逮也。~~[^17.1.10]莊子：輪扁謂桓公曰「斲徐則甘而不固，疾則苦而不入，不疾不徐，得於手而應於心，口不能言也，有數存焉。」</sub>

蓋所能言者，具於此云。~~<sub>蓋所言文之體者，具此賦之言。</sub>~~[^17.1.11]佇中區以玄覽，頤情志於典墳。<sub>~~漢書音義·張晏曰：佇，久俟待也。中區，區中也。字書曰：玄，幽遠也。~~[^17.1.12]老子曰：滌除玄覽。*河上公曰：心居玄冥之處，覽知萬物，故謂之玄覽。*幽通賦曰：皓頤志而不傾。左氏傳：楚子曰「左史倚相能讀三墳五典。」</sub>

遵四時以歎逝，瞻萬物而思紛。<sub>~~遵，循也，循四時而歎其逝往之事，攬視萬物盛衰而思慮紛紜也。~~[^17.1.13]淮南子曰：四時者，春生夏長秋收冬藏。</sub>

悲落葉於勁秋，喜柔條於芳春[^17.1.14]，<sub>~~秋暮衰落故悲，春條敷暢故喜也。~~[^17.1.15]淮南子曰：木葉落，長年悲。</sub>

心懍懍以懷霜，志眇眇而臨雲。<sub>~~懍懍，危懼貌。眇眇，高遠貌。~~[^17.1.16]懷霜、臨雲，言高潔也。說文曰：懍懍，寒也。孔融薦禰衡表曰：志懷霜雪。舞賦曰：氣若浮雲，志若秋霜。眇眇，遠貌。</sub>

詠世德之駿烈，誦先人之清芬。<sub>~~言歌詠世有俊德者之盛業。先民，謂先世之人，有清美芬芳之德而誦勉。~~[^17.1.17]毛詩曰：王配于京，世德作求。又曰：自古在昔[^17.1.18]，先民有作。</sub>

遊文章之林府，嘉麗藻之彬彬。<sub>~~論語曰：文質彬彬，然後君子。孔安國注曰~~包咸論語注曰[^17.1.19]：彬彬，文質~~見~~相半之貌[^17.1.20]。</sub>

慨投篇而援筆，聊宣之乎斯文。<sub>韓詩外傳曰：孫叔敖治楚三年而國霸，楚史援筆而書之於策。~~尙書中候曰：玄龜負圖出洛，周公援筆以寫也。~~[^17.1.21]</sub>

其始也，皆收視反聽，耽思傍訊，<sub>收視反聽，言不視聽也。耽思傍訊，靜思而求之也。毛萇詩傳曰：耽樂之久。廣雅曰：訊，問也。</sub>

精騖八極，心遊萬仞。<sub>精，神爽也。八極萬仞，言高遠也。淮南子曰：八絃之外，乃有八極。包咸論語注曰：七尺曰仞。</sub>

其致也，情曈曨而彌鮮，物昭晰而互進。<sub>~~爾雅曰：致，至也。~~[^17.1.22]埤蒼曰：曈曨，欲明也。說文曰：昭晰，明也。</sub>

傾群言之瀝液，漱六藝之芳潤。<sub>楊子法言曰：或問群言之長，曰群言之長，德言也。*宋衷曰：群，非一也。*周禮曰：六藝，禮樂射御書數也。</sub>

浮天淵以安流，濯下泉而潛浸。<sub>~~言思慮之至，無處不至。故上至天淵於安流之中，下至下泉於潛浸之所。~~[^17.1.23]劇秦美新曰：盈塞天淵之間。楚辭曰：使江水兮安流。毛詩曰：洌彼下泉，浸彼苞稂。</sub>

於是沈辭怫悅，若遊魚銜鉤，而出重淵之深；<sub>怫悅，難出之貌。</sub>

浮藻聯翩，若翰鳥纓繳，而墜曾雲之峻。<sub>聯翩，將墜貌。王弼周易注曰：翰，高飛也。說文曰：繳，生絲縷也，謂縷繫矰矢而以弋射。</sub>

收百世之闕文，採千載之遺韻。<sub>論語：子曰「吾猶及史之闕文。」</sub>

謝朝華於已披，啟夕秀於未振。<sub>華秀，以喻文也。已披，言已用也。</sub>

觀古今~~於~~之須臾[^17.1.24]，撫四海於一瞬。<sub>高唐賦曰：須臾之間。~~司馬遷曰：卒卒無須臾之間。~~[^17.1.25]莊子：老聃曰「俛仰之間，再撫四海之外。」呂氏春秋曰：萬世猶一瞬。說文曰：開闔，目數搖也；尸閏切。</sub>

然後選義按部，考辭就班。<sub>小雅曰：班，次也。</sub>

抱~~暑~~景者咸叩[^17.1.26]，懷響者畢彈。~~<sub>言皆擊擊而用。</sub>~~[^17.1.27]或因枝以振葉，或沿波而討源。<sub>孔安國尙書傳曰：順流而下曰沿。源，水本也。</sub>

或本隱以之顯，或求易而得難。<sub>言或本之於隱而遂之顯，或求之於易而便得難。之或為未，非也。</sub>

或虎變而獸擾，或龍見而鳥瀾。<sub>周易曰：大人虎變，其文炳也。~~言文之來，若龍之見煙雲之上，如鳥之在波瀾之中。應劭曰：~~[^17.1.28]擾，馴也。莊子曰：君子尸居而龍見。大波曰瀾。</sub>

或妥帖而易施，或岨峿而不安。<sub>妥帖，易施貌。~~公羊傳曰：帖，服也。廣雅曰：帖，靜也。~~[^17.1.29]王逸楚辭序曰：義多乖異，事不妥帖。岨峿，不安貌。楚辭曰：圜鑿而方枘兮，吾固知其鉏鋙而難入。妥，他果切。帖，吐協切。岨，助舉切。峿，魚呂切。</sub>

罊澄心以凝思，眇衆慮而為言。<sub>周易曰：神也者，~~妙~~眇萬物[^17.1.30]而為言者也。</sub>

籠天地於形內，挫萬物於筆端。<sub>淮南子曰：太一者，牢籠天地也。說文曰：挫，折也。韓詩外傳曰：辟文士之筆端，辟武士之鋒端，辟辯士之舌端。</sub>

始躑躅於燥吻，終流離於濡翰。<sub>廣雅曰：~~躑~~蹢躅[^17.1.31]，跢跦也。鄭玄毛詩箋云：志往謂踟躕也。蹢與躑同，跢跦與踟~~跦~~躕同[^17.1.32]。蒼頡篇曰：吻，脣兩邊也；莫粉切。~~字林曰：吻，口邊。~~[^17.1.33]流離，津液流貌。劉公幹詩曰：敘意於濡翰。毛萇詩傳曰：濡，漬也。濡，如娛切。漢書音義·韋昭曰：翰，筆也，協韻，音寒。</sub>

理扶質以立幹，文垂條而結繁。<sub>~~言文之體必須以理為本。垂條，以樹喻也。~~[^17.1.34]廣雅曰：幹，本也。鄭玄禮記注曰：繁，盛也。</sub>

信情貌之不差，故每變而在顏。<sub>楚辭曰：情與貌其不變。</sub>

思涉樂其必笑，方言哀而已歎。或操觚以率爾，或含毫而邈然。<sub>觚，木之方者，古人用之以書，猶今之簡也。~~史由~~[^17.1.35]急就章曰：急就奇觚。~~觚，木簡也。~~[^17.1.36]論語先進篇：子路~~帥~~率爾而對[^17.1.37]。毫，謂筆毫也。王逸楚辭注曰：銳毛為毫也。毛詩曰：聽我藐藐。*毛萇曰：藐藐然不入。*</sub>

伊茲事之可樂，固聖賢之所欽。~~<sub>茲事，謂文也。左氏傳：仲尼曰「志有之，言足以志，文足以言，不言誰知其志，言而不文，行之不遠。」</sub>~~[^17.1.38]課虛無以責有，叩寂寞而求音。<sub>春秋說題辭曰：虛生有形。淮南子曰：寂寞，音之主也。</sub>

函綿邈於尺素，吐滂沛乎寸心。<sub>毛萇詩傳曰：函，含也。古詩曰：中有尺素書。列子：文摯謂叔龍曰「吾見子之心矣，方寸之地虛矣。」</sub>

言恢之而彌廣，思按之而逾深。<sub>杜預左氏傳注曰：恢，大也。~~按，抑按也。言思慮一發，愈深恢大。~~[^17.1.39]</sub>

播芳蕤之馥馥，發青條之森森。<sub>說文曰：蕤，草木華垂貌。~~纂要曰：草木華曰蕤。字林曰：森，多木長貌。以喻文采若芳蕤之香馥，青條之森盛也。~~[^17.1.40]</sub>

粲風飛而猋豎，鬱雲起乎翰林。<sub>爾雅曰：![&#x295AC;](images/295AC.svg)颻謂之猋。長楊賦曰：翰林以為主人。</sub>

體有萬殊，物無一量。<sub>~~文章之體有萬變之殊，中衆物之形，無一定之量也。~~[^17.1.41]淮南子曰：斟酌萬殊。</sub>

紛紜揮霍，形難為狀。<sub>紛紜，亂貌。揮霍，疾貌。西京賦曰：跳丸劍之揮霍。</sub>

辭程才以效伎，意司契而為匠。<sub>衆辭俱湊，若程才效伎，取捨由意，類司契為匠。老子曰：有德司契。論衡曰：能雕琢文書謂之史匠也。</sub>

在有無而僶俛，當淺深而不讓。<sub>毛詩曰：何有何無，僶俛求之。~~俛僶，由勉強也。~~[^17.1.42]論語：子曰「當仁，不讓於師。」</sub>

雖離方而遯員，期窮形而盡相。<sub>方圓，謂規矩也。~~言文章在有方圓規矩也。~~[^17.1.43]</sub>

故夫夸目者尚奢，愜心者貴當。<sub>其事既殊，為文亦異。故欲夸目者為文尚奢，欲快心者為文貴當。愜猶快也；起頰切。</sub>

言窮者無隘，論達者唯曠。<sub>言其窮賤者，立說無非湫隘；其論通達者，發言唯存放曠。</sub>

詩緣情而綺靡，賦體物而瀏亮。<sub>詩以言志，故曰緣情；賦以陳事，故曰體物。綺靡，精妙之言。瀏亮，清明之稱。~~漢書：甘泉賦曰：瀏，清也。字林曰：清瀏，流也。~~[^17.1.44]</sub>

碑披文以相質，誄纏綿而悽愴。<sub>碑以敘德，故文質相半；誄以陳哀，故纏綿悽~~慘~~愴。[^17.1.45]</sub>

銘博約而溫潤，箴頓挫而清壯。<sub>博約，謂事博文約也。銘以題勒示後，故博約溫潤；箴以譏刺得失，故頓挫清壯。</sub>

頌優遊以彬蔚，論精微而朗暢。<sub>頌以褒述功美，以辭為主，故優遊彬蔚。論以評議臧否，以當為宗，故精微朗暢。彬蔚，已見上文。漢書音義曰：暢，通也。</sub>

奏平徹以閑雅，說煒曄而譎誑。<sub>奏以陳情敘事，故平徹閑雅；說以感~~動~~物為先[^17.1.46]，故煒曄譎誑。</sub>

雖區分之在茲，亦禁邪而制放。要辭達而理舉，故無取乎冗長。<sub>論語：子曰「辭達而已矣。」文穎漢書注曰：冗，散也；如勇切。~~言文章體要，在辭達而理舉也。~~[^17.1.47]</sub>

其為物也多姿，其為體也屢遷。<sub>萬物萬形，故曰多姿。文非一則，故曰屢遷。琴賦曰：既豐贍以多姿。周易曰：為道也屢遷。</sub>

其會意也尚巧，其遣言也貴妍。暨音聲之迭代，若五色之相宣。<sub>言音聲迭代而成文章，若五色相宣而為繡也。爾雅曰：暨，及也。又曰：迭，更也。論衡曰：學士文章，其猶絲帛之有五色之功。杜預左氏傳注曰：宣，明也。</sub>

雖逝止之無常，固崎錡而難便。<sub>言雖逝止無常，唯情所適，以其體多變，固崎錡難便也。逝止，由去留也。崎錡，不安貌。楚辭曰：嶔岑崎錡。崎音綺。錡音蟻。</sub>

苟達變而識次，猶開流以納泉。<sub>言其易也。</sub>

如失機而後會，恒操末以續顛。<sub>言失次也。</sub>

謬玄黃之袟敘，故淟涊而不鮮。<sub>言音韻失宜類繡之玄黃謬敘，故淟涊垢濁而不鮮明也。禮記曰：朱綠之，玄黃之，以為黼黻文章。楚辭曰：切淟涊之流俗。*王逸曰：淟涊，垢濁也。*</sub>

或仰逼於先條，或俯侵於後章。<sub>廣雅曰：條，科條也。~~凡為文之體，先後皆須意別，不能者則有此累。~~[^17.1.48]</sub>

或辭害而理比，或言順而義妨。<sub>周易曰：比，輔也。說文曰：妨，害也。</sub>

離之則雙美，合之則兩傷。考殿最於錙銖，定去留於毫芒。<sub>漢書音義~~·項岱曰：殿，負也。最，善也。韋昭曰：第一為最，極下曰殿。又曰~~[^17.1.49]：下功曰殿，上功曰最。鄭玄禮記注曰：八兩為錙。漢書曰：黃鍾之一籥，容千二百黍，重十二銖，然百黍重一銖也。~~應劭漢書注曰：十黍為一絫，十絫為一銖。~~[^17.1.50]答賓戲曰[^17.1.51]：銳思毫芒之內。*音義曰：芒，稻芒。毫，兔毫。*</sub>

苟銓衡之所裁，固應繩其必當。<sub>言銓衡所裁，苟有輕重，雖應繩墨，須必除之。聲類~~蒼頡篇曰：銓，稱也。~~[^17.1.52]曰：銓，所以稱物也；七全切。漢書曰：衡，平也，平輕重也。尙書曰：惟木從繩則正。莊子曰：匠石治木，直者應繩。</sub>

或文繁理富，而意不指適。極無兩致，盡不可益。<sub>言其理既極，而無兩致；其言又盡，而不可益。</sub>

立片言而居要，乃一篇之警策。<sub>以文喻馬也。言馬因警策而彌駿，以喻文資片言而益明也。~~夫駕之法，以策駕乘，今以一言之好，最於衆辭，若策驅馳，故云警策。~~[^17.1.53]論語：子曰「片言可以折獄。」~~左氏傳：繞朝贈士會以馬策。~~[^17.1.54]曹子建應詔詩曰：僕夫警策。鄭玄周禮注曰：警，敕戒也。</sub>

雖衆辭之有條，必待茲而效績。<sub>必待警策之言，以效其功也。家語：公父文伯之母曰「男女效績，愆則有辟。」</sub>

亮功多而累寡，故取足而不易。<sub>言其功既多為累，蓋寡故以取足而不改~~易其文~~也[^17.1.55]。</sub>

或藻思綺合，清麗千眠。<sub>~~說文曰：謂文藻思如綺會。~~[^17.1.56]千眠，光色盛貌。</sub>

炳若縟繡，悽若繁絃。<sub>說文曰：縟、繁，彩色也。又繡，五色彩備也。蔡邕琴賦曰：繁絃既抑，雅音復揚。</sub>

必所擬之不殊，乃闇合乎曩篇。<sub>~~言所擬不異，闇合昔之曩篇。~~[^17.1.57]爾雅曰：曩，久也，謂久舊也。</sub>

雖杼軸於予懷，怵佗人之我先。<sub>杼軸，以織喻也。雖出自己情，懼佗人先己也。毛詩曰：杼軸其空。</sub>

苟傷廉而愆義，亦雖愛而必捐。<sub>必捐，言~~他人言我雖愛之~~必~~須~~去之也[^17.1.58]。王逸楚辭注曰：不受曰廉。說文曰：捐，棄也。</sub>

或苕發穎豎，離衆絕致。<sub>苕，草之苕也。言作文利害，理難俱美，或有一句同乎苕發穎豎，離於衆辭，絕於致思也。~~毛詩傳曰：苕，陵苕也。~~[^17.1.59]孫卿子曰：蒙鳩為巢，繫之葦苕。小雅曰：禾穗謂之穎。</sub>

形不可逐，響難為係。<sub>言方之於影而形不可逐，譬之於聲而響難係也。鶡冠子曰：影之隨形，響之應聲。</sub>

塊孤立而特峙，非常音之所緯。<sub>文之綺麗，若經緯相成，~~一~~言斯句既佳[^17.1.60]，塊然立而特峙，非常音所能緯也。</sub>

心牢落而無偶，意徘徊而不能揥。<sub>牢落猶遼落也。言思之心[^17.1.61]牢落，而無偶揥之意，徘徊而未能也。蔡邕瞽師賦曰：時牢落以失次，咢𦀘蹇而陽絕。說文曰：揥，取也；他狄切；協韻，他帝切，或為~~禘~~褫，~~禘~~褫猶去也[^17.1.62]。</sub>

石韞玉而山輝，水懷珠而川媚。<sub>雖無佳偶，因而留之，譬若水石之藏珠玉，山川為之輝媚也。~~尸子曰：水中折者有玉，圓折者有珠。~~[^17.1.63]孫卿子曰：玉在山而木潤，淵生珠而岸不枯。~~高氏注：玉，陽中之陰，故能潤澤草；珠，陰中之陽，有明故岸不枯。廣雅曰：韞，襄也。~~[^17.1.64]</sub>

彼榛楛之勿翦，亦蒙榮於集翠。<sub>榛楛，喻庸音也。以珠玉之句既存，故榛楛之辭亦美。毛詩曰：榛楛濟濟。郭璞山海經注曰：榛，小栗。楛，木可以為箭。</sub>

綴下里於白雪，吾亦濟夫所偉。<sub>言以此庸音而偶彼嘉句，譬以下里鄙曲綴於白雪之高唱，吾雖知美惡不倫，然且以益夫所偉也。宋玉對楚王問曰：客有歌於郢中者，其始曰下里。宋玉笛賦曰：師曠為白雪之曲。~~淮南子曰：師曠奏白雪，而神禽下降。白雪，五十絃瑟樂曲名。下里，俗之謠歌。~~[^17.1.65]說文曰：偉猶奇也，協韻，禹貴切。</sub>

或託言於短韻，對窮跡而孤興。<sub>短韻，小文也。言文小而事寡，故曰窮跡；跡窮而無偶，故曰孤興。</sub>

俯寂寞而無友，仰寥廓而莫承。<sub>言事寡而無偶，俯求之則寂寞而無友，仰應之則寥廓而無所承。</sub>

譬偏絃之獨張，含清唱而靡應。<sub>言累句以成文，猶衆絃之成曲。今短韻孤起，譬偏絃之獨張；絃之獨張，含清唱而無應。韻之孤起，蘊麗則而莫承也。毛萇詩傳曰：靡，無也。應，於興切。</sub>

或寄辭於瘁音，~~徒靡~~言徒靡而弗華[^17.1.66]。<sub>~~瘁音，謂惡辭也。靡，美也，言空美而不光華也。~~[^17.1.67]班固漢書贊曰：纖微憔悴之音作，而民思憂。薛君韓詩章句曰：靡，好也。</sub>

混妍蚩而成體，累良質而為瑕。<sub>妍謂言靡，蚩謂瘁音，既混妍蚩共為一體，翻累良質而為瑕也。~~禮記曰：玉，瑕不掩瑜。鄭玄曰~~鄭玄禮記注曰[^17.1.68]：瑕，玉之病也；胡加切。</sub>

象下管之偏疾，故雖應而不和。<sub>言其音既瘁，其言徒靡，類乎下管，其聲偏疾，升歌與之間奏，雖復相應而不和諧。杜預左氏傳注曰：象，類也。禮記曰：升歌清廟，下管象~~武~~[^17.1.69]。王肅家語注曰：下管，堂下吹管，象武舞也。</sub>

或遺理以存異，徒尋虛以逐微。言寡情而鮮愛，辭浮漂而不歸。<sub>漂猶流也。不歸，謂不歸於實。</sub>

猶絃么而徽急，故雖和而不悲。<sub>說文曰：么，小也；於遙切。~~淮南子曰：鄒忌一徽琴，而威王終夕悲。許慎注曰~~[^17.1.70]許慎淮南子注曰：鼓琴循絃謂之徽~~，悲雅俱有，所以成樂，直雅而無悲則不成~~[^17.1.71]。</sub>

或奔放以諧合，務嘈囋而妖冶。<sub>埤蒼曰：嘈啈，聲貌，啈與囋及囐同；才曷切。</sub>

徒悅目而偶俗，固高聲而曲下。<sub>~~言聲雖高而曲下。~~[^17.1.72]張衡舞賦曰：既娛心以悅目。廣雅曰：耦，諧也，耦與偶古字通。</sub>

寤防露與桑間，又雖悲而不雅。<sub>防露，未詳。一曰，謝靈運山居賦曰「楚客放而防露作。」*注曰：楚人放逐，東方朔感江潭而作七諫。*然靈運~~有~~以七諫[^17.1.73]有防露之言，遂以七諫為防露也。禮記曰：桑間濮上之音，亡國之音也。*鄭玄曰：濮水之上地有桑間~~先~~者[^17.1.74]，亡國之音於此水~~上~~出[^17.1.75]。*</sub>

或清虛以婉約，每除煩而去濫。<sub>左氏傳：君子曰「臣除煩而去惑。」</sub>

闕大羹之遺味，同朱絃之清汜。雖一唱而三歎，固既雅而不豔。<sub>言作文之體，必須文質相半，雅豔相資。今文少而質多，故既雅而不豔，比之大羹而闕其餘味，方之古樂而同清汜，言質之甚也。餘味，謂樂羹皆古，不能備其五聲五味，故曰有餘也。禮記曰：清廟之瑟，朱絃而疏越，一唱而三歎，有遺音者矣。大饗之禮~~，尚玄酒而俎腥魚~~[^17.1.76]，大羹不和，有遺味者矣。*鄭玄曰：朱絃，練朱絃也，練則聲濁。越瑟底孔畫疏之，使聲遲。唱，發歌句者。三歎，三人從而歎之。大羹，肉湆不調以鹽菜也。遺猶餘也。*然大羹之有餘味，以為古矣，而又闕之，甚，甚之之辭也[^17.1.77]。</sub>

若夫豐約之裁，俯仰之形。<sub>廣雅曰：約，儉也。</sub>

因宜適變，曲有微情。<sub>毛萇詩傳曰：適，之也。楚辭曰：結微情以陳辭。說文曰：微，妙也。</sub>

或言拙而喻巧，或理朴而辭輕。或襲故而彌新，或沿濁而更清。<sub>孔安國尙書傳曰：襲，因也。禮記曰：明王以相沿。*鄭玄曰：沿猶因述也。*</sub>

或覽之而必察，或研之而後精。譬猶舞者赴節以投袂，歌者應絃而遣聲。<sub>王粲七釋曰：邪睨鼓下，亢音赴節。左氏傳曰：投袂而起。*杜預曰：投，振也。*</sub>

是蓋輪扁所不得言，~~故~~亦非華說之所能精[^17.1.78]。<sub>~~莊子曰：桓公讀書於堂上，輪扁斲輪於堂下，釋椎鑿而上問桓公「敢問公之所讀者何言也？」公曰「聖之言。」曰「聖人在乎？」公曰「死矣。」輪扁曰「然則君之所讀者，聖人之糟魄耳。」公曰「寡人讀書，輪人安得議乎！有說則可，無說則死。」輪扁曰「臣也，以臣之事觀之，斲輪徐則甘而不固矣，疾則苦而不入矣，不徐不疾，得於手而應於心，口不能言也，有數存焉於其間，臣不能以喻臣之子，臣之子亦不能受之於臣，是以行年七十，而老斲輪。」郭子玄云：言物各有性效，學之無益也。李曰：齊桓公也。扁音篇，又扶緬切。斲，丁角切。謂斲輪之人，扁其名也。魄音普莫切。李曰：酒滓曰糟。司馬彪曰：爛食曰魄。甘，緩也。苦，急也。李曰：數，術也。~~輪扁，已見上注[^17.1.79]。王充論衡曰：虛談竟於華葉之言，無根之深，安危之際，文人不與，徒能華說之效也。</sub>

普辭條與文律，良余膺之所服。<sub>尙書：帝曰「律和聲。」*孔安國曰：律，六律也。*禮記：子曰「回得一善，則拳拳服膺不失之。」</sub>

練世情之常尤，識前脩之所淑。<sub>纏子：董無心曰「罕得事君子，不識世情尤非也。」楚辭曰：蹇吾法夫前脩，非時俗之所服。淑，善也。</sub>

雖濬發於巧心，或受~~㰞~~蚩於拙目[^17.1.80]。<sub>言文之難不能無累，雖復巧心濬發，或於拙目受蚩。說文云：㰞，笑也，㰞與蚩同[^17.1.81]。</sub>

彼瓊敷與玉藻，若中原之有菽。<sub>瓊敷、玉藻，以喻文也。毛詩曰：中原有菽，庶人采之。*毛萇曰：~~中原，原中也。~~[^17.1.82]菽，藿也。~~力采者得之。~~[^17.1.83]*</sub>

同橐籥之罔窮，與天地乎並育。<sub>老子曰：天地之間，其猶橐籥乎？~~虛而不屈，動而愈出。~~[^17.1.84]*河上公曰：橐籥，中空虛，故能育聲氣也。王弼曰：橐，排橐。籥，樂器。*~~按：橐，冶鑄者用以吹火使炎熾。說文曰：~~[^17.1.85]橐~~囊也；~~[^17.1.86]音託。籥音藥。</sub>

雖紛藹於此世，~~嗟~~羌不盈於予掬[^17.1.87]。<sub>毛詩曰：終朝采綠，不盈一掬。*毛萇曰：綠，王蒭。兩手曰掬。*</sub>

患挈缾之屢空，病昌言之難屬。<sub>~~挈瓶，喻小智之人，以注在上。何休曰：提猶挈也。~~[^17.1.88]左氏傳曰：雖有挈瓶之智，守不假器。論語曰：回也屢空。尙書：帝曰「禹亦昌言。」~~孔安國曰：昌，當也。~~[^17.1.89]王逸楚辭注曰：屬，續也。</sub>

故踸踔於短~~垣~~韻[^17.1.90]，放庸音以足曲。<sub>廣雅曰：踸踔，無常也。今人以不定為踸踔，不定亦無常也。莊子曰：夔謂蚿曰：吾以一足踸踔而行，爾無如矣。~~謂腳長短也。~~[^17.1.91]踸，敕甚切。踔，敕角切。~~國語曰：有短垣，君不踰。~~[^17.1.92]爾雅曰：庸，常也。</sub>

恒遺恨以終篇，豈懷盈而自足。<sub>~~言才恒不足也。~~[^17.1.93]答賓戲曰：孔終篇於西狩。</sub>

懼蒙塵於叩缶，顧取笑乎鳴玉。<sub>缶，瓦器而不鳴，更蒙之以塵，故取笑乎玉之鳴聲也。文子曰：蒙塵而欲無昧，不可得也。李斯上書曰：擊甕叩缶。</sub>

若夫應感之會，通塞之紀。<sub>~~紀，綱紀也。~~[^17.1.94]周易曰：不出戶庭知通塞也。</sub>

來不可遏，去不可止。<sub>莊子曰：其來不可卻，其去不可止。~~毛詩傳曰：遏，止也。孔安國曰：遏，絕。~~[^17.1.95]</sub>

藏若景滅，行猶響起。<sub>枚乘上書曰：景滅跡絕。王命論曰：趣時如響起。</sub>

方天機之駿利，夫何紛而不理。<sub>莊子：蚿曰「今予動吾天機。」*司馬彪曰：天機，自然也。*~~又大宗師曰：其耆欲深者，其天機淺也。劉障曰：言天機者，言萬物轉動，各有天性，任之自然，不知所由然也。~~[^17.1.96]</sub>

思風發於胸臆，言泉流於脣齒。<sub>論衡曰：吾言潏淈而泉出。</sub>

紛威蕤以馺遝，唯毫素之所擬。<sub>~~威蕤，盛貌。馺遝，多貌。~~[^17.1.97]封禪書曰：紛綸萎蕤。毫，筆也。纂文曰：書縑曰素。楊雄書曰：齎紬素四尺。</sub>

文徽徽以溢目，音泠泠而盈耳。<sub>延篤仁孝論曰：煥乎爛兮，其溢目也。論語曰：洋洋乎盈耳哉。</sub>

及其六情底滯，志往神留。<sub>春秋演孔圖曰：詩含五際六情，絕於申。*宋均曰：申，申公也。*仲長子昌言曰：喜怒哀樂好惡，謂之六情。國語曰：夫人氣縱則底，底則滯。*韋昭曰：底，著也。滯，廢也。*</sub>

兀若枯木，豁若涸流。<sub>莊子曰：形固可使如枯木，心固可使如死灰。~~郭象注莊子曰：遺身而自得，雖掞然而不持，坐忘行忘而為之，故行若曳枯木，止若聚死灰，是以云其神凝也。向秀曰：死灰、枯木，取其寂漠無情耳。爾雅曰：涸，竭也。國語：泉涸而成梁。~~[^17.1.98]涸，水盡也。</sub>

攬營魂以探賾，頓精爽於自求。<sub>~~自求於文也。~~[^17.1.99]楚辭曰：營魂而升遐。周易曰：探賾索隱，鉤深致遠。左氏傳：樂祁曰「心之精爽，是謂魂魄。」孟子曰：使自求之。</sub>

理翳翳而愈伏，思乙乙其若抽。<sub>方言曰：翳，奄也。乙，抽也。乙，難出之貌。說文曰：陰氣尚強，其出乙乙然。乙音軋。新論曰：桓譚嘗欲從子雲學賦，子雲曰「能讀千賦，則善為之矣。」譚慕子雲之文，嘗精思於小賦，立感發病，彌日瘳。子雲說成帝祠甘泉，詔雄作賦，思精苦，困倦小臥，夢五藏出外，以手收而內之。及覺，病喘悸少氣。士衡與弟書曰：思苦生疾。</sub>

是以或竭情而多悔，或率意而寡尤。<sub>左氏傳：趙武曰「范會言於晉國，竭情無私。」淮南子曰：人輕小害，至於多悔。論語：子曰「言寡尤，行寡悔。」*包曰：尤，過也。*</sub>

雖茲物之在我，非余力之所戮。<sub>~~物，事也。戮，并也。言文之不來，非予力之所并。~~[^17.1.100]國語曰：戮力一心。*賈逵曰：戮力，併力也[^17.1.101]；力周切。*</sub>

故時撫空懷而自惋，吾未識夫開塞之所由。<sub>開，謂天機駿利。塞，謂六情底滯。</sub>

伊茲文之為用，固衆理之所因。恢萬里而無閡，通億載而為津。<sub>~~言文能廓萬里而無閡，假令億載而今為津。~~[^17.1.102]法言曰：著古昔之昏昏，傳千里之忞忞者莫如書。李軌曰[^17.1.103]：昏昏，目所不見；忞忞，心所不了。小雅曰：閡，限也。</sub>

俯貽則於來葉，仰觀象乎古人。<sub>~~葉，世也。~~[^17.1.104]幽通賦曰：終保己而貽則。尙書曰：予恐來世。又曰：予欲觀古人之象。</sub>

濟文武於將墜，宣風聲於不泯。<sub>論語：子貢曰「文武之道，未墜於地。」尙書畢命曰：彰善癉惡，樹之風聲。毛詩曰：靡國不泯。*毛萇曰：泯，滅也。*~~爾雅曰：泯，盡也。~~[^17.1.105]</sub>

塗無遠而不彌，理無微而弗綸。<sub>法言曰：彌綸天地之事，記久明遠者莫如書。周易曰：易與天地準，故能彌綸天地之道。*王肅曰：彌綸，纏裹也。*</sub>

配霑潤於雲雨，象變化乎鬼神。<sub>論衡曰：山大者雲多，太山不崇朝，辨雨天下。然則賢聖有雲雨之智，彼其吐文萬牒以上。賈子曰：神者，變化而無所不為也。</sub>

被金石而德廣，流管絃而日新。<sub>金，鍾鼎也。石，碑碣也。言文之善者，可被之金石，施之樂章。~~禮記曰：金石絲竹，樂之器也。漢書曰：聖王已沒，鍾鼓管絃之聲未衰。~~[^17.1.106]吳越春秋：樂師謂越王曰「君王德可刻之於金石，聲可託之於管絃。」毛詩序曰：漢廣[^17.1.107]，德廣所及也。周易曰：日新之謂盛德。</sub>

[^17.1.1]: 考異：注「機字士衡」下至「係蹤張蔡」：袁本、茶陵本無此一百字，有「陸機」二字。案：士衡自於歎逝賦下注訖，增多全非。

[^17.1.2]: 考異：注「作謂作文也用心言士用心於文」：袁本、茶陵本無此十三字。

[^17.1.3]: 考異：夫放言遣辭良多變矣又注「夫作文者」下至「故非一體」：袁本、茶陵本「夫」下有「其」字。云善無此二句。案：尤以五臣亂善也。二本無注，十六字尤并增多以就之，甚非。

[^17.1.4]: 考異：注「文之好惡可得而言論也」：袁本、茶陵本無此十字。

[^17.1.5]: 考異：注「士衡」下至「為文之情」：袁本、茶陵本無此十三字。

[^17.1.6]: 考異：注「利害由好惡」：袁本、茶陵本無此五字。

[^17.1.7]: 考異：注「言既作此文賦」下至「盡文之妙理」：袁本、茶陵本無此二十字，有「言知之易也」五字。案：善於此注「言知之易也」，於下注「言作之難也」，可謂精當。尤誤去其一句，甚非。至於增多之注，膚庸乖舛，亦甚易辨，固不假詳論矣。餘條同此。

[^17.1.8]: 考異：注「此喻見古人之法不遠」：袁本、茶陵本無此九字。

[^17.1.9]: 考異：注「則法也」下至「謂不遠也」：袁本、茶陵本無此二十三字。

[^17.1.10]: 考異：注「文之隨手變改則不可以辭逮也」：袁本、茶陵本無此十三字。

[^17.1.11]: 考異：注「蓋所言文之體者具此賦之言」：袁本、茶陵本無此十二字。

[^17.1.12]: 考異：注「漢書音義」下至「幽遠也」：袁本、茶陵本無此二十四字。

[^17.1.13]: 考異：注「遵循也」下至「而思慮紛紜也」：袁本、茶陵本無此二十五字。

[^17.1.14]: 考異：喜柔條於芳春：袁本、茶陵本「喜」下校語云善作「嘉」。案：「嘉」字傳寫誤，下有「嘉麗藻之彬彬」，必相回避無疑。

[^17.1.15]: 考異：注「秋暮衰落」下至「故喜也」：袁本、茶陵本無此十三字。

[^17.1.16]: 考異：注「懍懍危懼貌眇眇高遠貌」：袁本、茶陵本無此十字，有「眇眇遠貌」四字，在此節注之末。

[^17.1.17]: 考異：注「言歌詠」下至「而誦勉」：袁本、茶陵本無此二十八字。

[^17.1.18]: 考異：注「又曰在昔」：何校「在」上添「自古」二字，是也。各本皆脫。

[^17.1.19]: 考異：注「論語曰」下至「孔安國注曰」：袁本、茶陵本無此十六字，有「包咸論語注曰」六字。

[^17.1.20]: 考異：注「文質見半之貌」：袁本、茶陵本「見」作「相」，是也。

[^17.1.21]: 考異：注「尙書中候曰」下至「周公援筆以寫也」：袁本、茶陵本無此十八字。

[^17.1.22]: 考異：注「爾雅曰致至也」：袁本、茶陵本無此六字。

[^17.1.23]: 考異：注「言思慮之至」下至「於潛浸之所」：袁本、茶陵本無此二十八字。

[^17.1.24]: 考異：觀古今於須臾：袁本、茶陵本「於」下校語云善作「之」。案：此無可考也。

[^17.1.25]: 考異：注「司馬遷曰卒卒無須臾之間」：袁本、茶陵本無此十一字。

[^17.1.26]: 考異：抱暑者咸叩：袁本、茶陵本「暑」作「景」，云善作「暑」。案：「暑」但傳寫誤。

[^17.1.27]: 考異：注「言皆擊擊而用」：袁本、茶陵本無此六字。

[^17.1.28]: 考異：注「言文之來」下至「應劭曰」：袁本、茶陵本無此二十三字。

[^17.1.29]: 考異：注「公羊傳曰」下至「帖靜也」：袁本、茶陵本無此十三字。

[^17.1.30]: 考異：注「妙萬物」：案：「妙」當作「眇」。各本皆偽。

[^17.1.31]: 考異：注「廣雅曰躑躅」：何校「躑」改「蹢」，是也。各本皆誤。

[^17.1.32]: 考異：注「與踟跦同」：陳云「跦」，「躕」誤，是也。各本皆誤。

[^17.1.33]: 考異：注「字林曰吻口邊」：袁本、茶陵本無此六字。

[^17.1.34]: 考異：注「言文之體」下至「以樹喻也」：袁本、茶陵本無此十六字。

[^17.1.35]: 考異：注「史由」：袁本、茶陵本無此二字。

[^17.1.36]: 考異：注「觚木簡也」：袁本、茶陵本無此四字。

[^17.1.37]: 考異：注「子路帥爾而對」：袁本、茶陵本「帥」作「率」，是也。

[^17.1.38]: 考異：注「茲事謂文也」下至「行之不遠」：袁本、茶陵本無此三十六字。

[^17.1.39]: 考異：注「按抑按也」下至「恢大」：袁本、茶陵本無此十三字。

[^17.1.40]: 考異：注「纂要曰」下至「青條之森盛也」：袁本、茶陵本無此三十二字。

[^17.1.41]: 考異：注「文章之體」下至「無一定之量也」：袁本、茶陵本無此二十字。

[^17.1.42]: 考異：注「俛僶由勉強也」：袁本、茶陵本無此六字。

[^17.1.43]: 考異：注「言文章在有方圓規矩也」：袁本、茶陵本無此十字。

[^17.1.44]: 考異：注「漢書甘泉賦曰」下至「清瀏流也」：袁本、茶陵本無此十六字。

[^17.1.45]: 考異：注「故纏綿悽慘」：袁本、茶陵本「慘」作「愴」，是也。

[^17.1.46]: 考異：注「說以感動為先」：袁本、茶陵本「動」作「物」，是也。

[^17.1.47]: 考異：注「言文章體要在辭達而理舉也」：袁本、茶陵本無此十二字。

[^17.1.48]: 考異：注「凡為文之體」下至「則有此累」：袁本、茶陵本無此十八字。

[^17.1.49]: 考異：注「項岱曰」下至「又曰」：袁本、茶陵本無此二十二字。

[^17.1.50]: 考異：注「應劭漢書注曰」下至「為一銖」：袁本、茶陵本無此十六字。

[^17.1.51]: 考異：注「賓戲曰」：袁本、茶陵本「賓」上有「答」字，是也。

[^17.1.52]: 考異：注「蒼頡篇曰銓稱也」：袁本、茶陵本無此七字。案：上「聲類」下「曰」為句，增多在其間，誤中之誤。

[^17.1.53]: 考異：注「夫駕之法」下至「故云警策」：袁本、茶陵本無此二十六字。

[^17.1.54]: 考異：注「左氏傳繞朝贈士會以馬策」：袁本、茶陵本無此十一字。

[^17.1.55]: 考異：注「而不改易其文」：袁本、茶陵本「易其文」作「也」。

[^17.1.56]: 考異：注「說文曰謂文藻思如綺會」：袁本、茶陵本無此十字。

[^17.1.57]: 考異：注「言所擬不異闇合昔之曩篇」：袁本、茶陵本無此十一字。

[^17.1.58]: 考異：注「言他人言我雖愛之必須去之也」：袁本、茶陵本無「他人言我雖愛之須」八字。又茶陵本「言」上有「必捐」二字，袁本無。

[^17.1.59]: 考異：注「毛詩傳曰苕陵苕也」：袁本、茶陵本無此八字。

[^17.1.60]: 考異：注「一句既佳」：袁本、茶陵本「一」作「言斯」。

[^17.1.61]: 考異：注「言思心」：袁本、茶陵本「思」下有「之」字。

[^17.1.62]: 考異：注「或為禘禘猶去也」：陳云兩「禘」字並當作「褫」，五臣本可據。案：所校最是。各本皆誤。

[^17.1.63]: 考異：注「尸子曰」下至「有珠」：袁本、茶陵本無此十四字。

[^17.1.64]: 考異：注「高氏注玉」下至「襄也」：袁本、茶陵本無此三十字。

[^17.1.65]: 考異：注「淮南子曰」下至「俗之謠歌」：袁本、茶陵本無此二十九字。

[^17.1.66]: 考異：徒靡言而弗華：袁本、茶陵本「徒靡言」作「言徒靡」。案：二本不著校語，蓋尤誤倒也。

[^17.1.67]: 考異：注「瘁音」下至「而不光華也」：袁本、茶陵本無此十七字。

[^17.1.68]: 考異：注「禮記曰玉瑕不掩瑜鄭玄曰」：袁本、茶陵本此十一字作「鄭玄禮記注曰」六字。

[^17.1.69]: 考異：注「下管象武」：袁本、茶陵本無「武」字，是也。案：明堂位文。

[^17.1.70]: 考異：注「淮南子曰鄒忌一徽琴而威王終夕悲許慎注曰」：袁本、茶陵本此十九字作「許慎淮南子注曰」七字。

[^17.1.71]: 考異：注「悲雅俱有」下至「則不成」：袁本、茶陵本無此十六字。

[^17.1.72]: 考異：注「言聲雖高而曲下」：袁本、茶陵本無此七字。

[^17.1.73]: 考異：注「然靈運有七諫」：何校「有」改「以」，是也。各本皆誤。

[^17.1.74]: 考異：注「地有桑間先」：何校「先」改「者」，是也。各本皆誤。

[^17.1.75]: 考異：注「於此水上」：何校「上」改「出」，是也。各本皆誤。

[^17.1.76]: 考異：注「尚玄酒而俎腥魚」：袁本、茶陵本無此七字。

[^17.1.77]: 考異：注「甚甚之辭也」：茶陵本無下「甚」字，袁本有。案：各本皆非，當重「之」字耳。

[^17.1.78]: 考異：故亦非華說之所能精：茶陵本無「故」字，「亦」下校語云五臣作「故」。袁本「故」下校語云善有「亦」。案：有即作之誤，尤因此而兩有，非也。

[^17.1.79]: 考異：注「莊子曰桓公」下至「數術也」：袁本無此二百三十七字，有「輪扁已見上注」六字。茶陵本亦不複出，此增多甚非。

[^17.1.80]: 考異：或受㰞於拙目：袁本「㰞」作「嗤」。校語云「善作蚩」。茶陵本作「㰞」，與此同。校語云「五臣作嗤」。案：袁本所見，是也。士衡自用「蚩」字，善以「蚩」字本不訓「笑」，故取「㰞」字為注，如詠懷詩「噭噭今自蚩」之注也。說詳在下。尤、茶陵所見非。

[^17.1.81]: 考異：注「㰞笑也㰞與蚩同」：案上「㰞」上當有「說文云」三字。兩「㰞」字，皆當作「![&#x23891;](images/23891.svg)」。詠懷詩注曰：說文云：嗤，笑也。「嗤」與「蚩」同。考說文無「嗤」字，有「![&#x23891;](images/23891.svg)」字。且云![&#x23891;](images/23891.svg)![&#x23891;](images/23891.svg)，戲笑貌，從欠ㄓ聲。蓋兩注本同，此脫「說文云」，彼誤「![&#x23891;](images/23891.svg)」為「嗤」，當互訂正。

[^17.1.82]: 考異：注「中原原中也」：袁本、茶陵本無此五字。

[^17.1.83]: 考異：注「力采者得之」：袁本、茶陵本無此五字。

[^17.1.84]: 考異：注「虛而不屈動而愈出」：袁本、茶陵本無此八字。

[^17.1.85]: 考異：注「按橐」下至「說文曰」：袁本、茶陵本無此十五字。

[^17.1.86]: 考異：注「囊也」：袁本、茶陵本無此二字。

[^17.1.87]: 考異：嗟不盈於予掬：案：「嗟」當作「羌」。凡「羌」字，五臣多改作「嗟」字，此必各本以五臣亂善。

[^17.1.88]: 考異：注「挈瓶」下至「提猶挈也」：袁本、茶陵本無此十八字。

[^17.1.89]: 考異：注「孔安國曰昌當也」：袁本、茶陵本無此七字。

[^17.1.90]: 考異：故踸踔於短垣：袁本、茶陵本「垣」作「韻」，不著校語。案：注中「短垣」語，二本亦無之，恐尤改，未必是也。

[^17.1.91]: 考異：注「謂腳長短也」：袁本、茶陵本無此五字。

[^17.1.92]: 考異：注「國語曰有短垣君不踰」：袁本、茶陵本無此九字。

[^17.1.93]: 考異：注「言才恒不足也」：袁本、茶陵本無此六字。

[^17.1.94]: 考異：注「紀綱紀也」：袁本、茶陵本無此四字。

[^17.1.95]: 考異：注「毛詩傳曰」下至「遏絕」：袁本、茶陵本無此十三字。

[^17.1.96]: 考異：注「又大宗師曰」下至「不知所由然也」：袁本、茶陵本無此四十一字。

[^17.1.97]: 考異：注「威蕤盛貌馺遝多貌」：袁本、茶陵本無此八字。

[^17.1.98]: 考異：注「郭象注莊子曰」下至「而成梁」：袁本、茶陵本無此六十九字。

[^17.1.99]: 考異：注「自求於文也」：袁本、茶陵本無此五字。

[^17.1.100]: 考異：注「物事也」下至「非予力之所并」：袁本、茶陵本無此十七字。

[^17.1.101]: 考異：注「併力也」：袁本、茶陵本「也」下有「力周切」三字。

[^17.1.102]: 考異：注「言文」下至「而今為津」：袁本、茶陵本無此十七字。

[^17.1.103]: 考異：注「軌曰」：袁本、茶陵本「軌」上有「李」字。

[^17.1.104]: 考異：注「葉世也」：袁本、茶陵本無此三字。

[^17.1.105]: 考異：注「爾雅曰泯盡也」：袁本、茶陵本無此六字。

[^17.1.106]: 考異：注「禮記曰」下至「未衰」：袁本、茶陵本無此二十六字。

[^17.1.107]: 考異：注「毛詩曰漢廣」：袁本、茶陵本「詩」下有「序」字。

音樂上

<sub>樂記曰：凡音之起由人心生也；心之動，物使之然也。感於物而動，故形於聲；聲相應，故生變；變成方，謂之音。比音而樂之，及干戚羽旄，謂之樂。注曰：方猶文章也。又曰：聲成文謂之音。</sub>

## 洞簫賦

<sub>~~漢書音義·如淳曰：洞者，通也。~~如淳漢書注曰洞簫[^17.2.1]，簫之無底者~~，故曰洞簫~~[^17.2.2]。釋名：簫，肅也，言其聲肅肅然~~清也~~[^17.2.3]。大者二十三管，長三尺四寸；小者十六管。一名籟。漢書曰：元帝為太子，嘉褒所為洞簫頌，令後宮貴人皆誦讀之。[^17.2.4]</sub>

> 王子淵<sub>漢書曰：王褒，字子淵，蜀人也。~~宣帝時~~[^17.2.5]為諫議大夫。~~帝太子體不安，苦忽忽不樂，詔使褒等皆之太子宮娛侍太子，朝夕誦書奇文，及自所造作。疾平復，乃歸。太子嘉褒所為甘泉及洞簫頌，令後宮貴人左右皆誦讀之。~~[^17.2.6]益州有金馬碧雞之寶，使褒祀焉。於道病卒。</sub>

原夫簫幹之所生兮，于江南之丘墟。<sub>廣雅曰：原，本也。江圖曰：慈母山，此山竹作簫笛，有妙聲。丹陽記曰：江寧縣慈母山臨江生簫管竹。王褒賦云：于江南之丘墟，即此處也。~~其竹圓，異衆處。~~[^17.2.7]自伶倫採竹蠏谷後，見此奇。故歷代常給樂府，而呼鼓吹山。幹，小竹也。~~王逸楚辭注曰：幹，體也。~~[^17.2.8]</sub>

洞條暢而罕節兮，標敷紛以扶疏。<sub>條暢，條直通暢也。~~罕，稀也，言竹節稀疏而相去。標，竹之末也。~~[^17.2.9]宋玉笛賦曰：奇篠異幹，罕節簡支，敷紛茂盛，扶疏四布。</sub>

徒觀其旁山側兮，則嶇嶔巋崎，倚巇迤㠧，誠可悲乎其不安也！<sub>嶇嶔巋崎，皆山險峻之貌。迤㠧，邪平之貌~~，言竹生其旁，故欹側不安~~[^17.2.10]。㠧音靡。</sub>

彌望儻莽，聯延曠盪，又足樂乎其敞閑也。<sub>儻莽、曠盪，寬廣之貌。儻，佗朗切。敞，大貌~~，言竹生敞閒之處，又足樂也~~[^17.2.11]。</sub>

託身軀於后土兮，經萬載而不遷。<sub>左氏傳：晉大夫謂秦伯曰「君履后土而戴皇天。」~~后土，地也，言竹託生於地，經歷萬載不易其貞萃也。~~[^17.2.12]</sub>

吸至精之滋熙兮，稟蒼色之潤堅。<sub>周易曰：精氣為物。滋熙，潤悅貌。孔安國尙書傳曰：稟，受也。周易曰：震為蒼莨竹。</sub>

感陰陽之變化兮，附性命乎皇天。<sub>孫卿子曰：陰陽大化。周易曰：四時變化。</sub>

翔風蕭蕭而逕其末兮，迴江流川而溉其山。<sub>風賦曰：翱翔乎激水之上。荊軻歌曰：風蕭蕭兮易水寒。~~言風蕭蕭徑過其末。回江，謂江回曲也。~~[^17.2.13]說文曰：溉猶灌也。~~言江之流注灌溉其山也。~~[^17.2.14]</sub>

揚素波而揮連珠兮，聲磕磕而澍淵。<sub>~~呂忱曰：波，水涌也。~~[^17.2.15]漢武帝秋風辭曰：橫中流兮揚素波。杜預左氏傳注曰：揮，湔也。湔音贊。~~字指曰：磕，大聲也。~~[^17.2.16]說文曰：注，灌也，澍與注古字通。</sub>

朝露清泠而隕其側兮，玉液浸潤而承其根。<sub>說文曰：液，津也；夷石切。</sub>

孤雌寡鶴，娛優乎其下兮，春禽群嬉，~~翱~~![&#x264A1;](images/264A1.svg)翔乎其顛[^17.2.17]。<sub>說文曰：嬉，樂也。</sub>

秋蜩不食，抱~~樸~~朴而長吟兮[^17.2.18]，玄猿悲嘯，搜索乎其間。<sub>爾雅曰：蜩，蜋蜩。方言曰：楚謂蟬為蜩。家語：子夏曰「蟬飲~~露~~而不食[^17.2.19]。」蜩，徒凋切。抱音附。蒼頡篇曰：朴，木皮也。上林賦曰：玄猿素雌。搜索，往來貌。搜，所求切。索，所白切。</sub>

處幽隱而奧~~庰~~屏兮[^17.2.20]，密漠泊以![&#x2487B;](images/2487B.svg)猭。<sub>廣雅曰：奧，藏也。說文曰：~~屏~~庰，蔽也[^17.2.21]，庰與屏同。![&#x21EDF;](images/21EDF.svg)岶，~~竹~~密貌[^17.2.22]。![&#x2487B;](images/2487B.svg)猭，相連延貌。~~字書，![&#x248C6;](images/248C6.svg)猭，獸逃走也。~~[^17.2.23]漠與![&#x21EDF;](images/21EDF.svg)同；浦百切。泊與岶同，亡百切。![&#x2487B;](images/2487B.svg)，敕陳切。猭，敕員切。</sub>

惟詳察其素體兮，宜清靜而弗諠。<sub>方言曰：素，本也。~~言審視竹之本體，清而不讙譁也。~~[^17.2.24]</sub>

幸得謚為洞簫兮，蒙聖主之渥恩。<sub>謚，號也；實二切。~~言得謚為簫而恒施用之，豈非蒙聖王之厚恩也。~~[^17.2.25]</sub>

可謂惠而不費兮，因天性之自然。<sub>論語：子曰「因人所利而利之，斯不亦惠而不費乎。」家語：孔子曰「器用陶匏，以象天地之性也。萬物無可以稱之者，故其自然之體。」</sub>

於是般匠施巧，夔妃准法。<sub>墨子曰：公輸為雲梯。鄭玄曰：般，伎巧者。莊子曰：匠石之齊，見櫟社樹，匠伯不顧。*司馬彪曰：匠石，字伯。*尙書：帝曰「夔，命汝典樂，教胄子。」妃，未詳也，~~一云夔。列子曰：孔子就師襄學琴。~~[^17.2.26]</sub>

帶以象牙，掍其會合。<sub>帶猶飾也。方言曰：掍，同也，言以象牙飾其會合之際，言巧密也。掍，胡本切。</sub>

鎪鏤離灑，絳脣錯雜。<sub>~~爾雅曰：鏤，鎪也。~~[^17.2.27]離灑，鎪鏤之貌。絳脣，謂簫孔以朱飾之。灑，所宜切。</sub>

鄰菌繚糾，羅鱗捷獵。<sub>言簫之形也。鄰菌繚糾，相著貌如羅魚鱗布列也。捷獵，參差也</sub>

膠緻理比，挹抐㩎㩶。<sub>膠緻理比，言細密也。挹抐㩎㩶，言中制也。比，扶至切。挹，於泣切。抐，女立切。㩎，於頰切。㩶，奴協切。</sub>

於是乃使夫性昧之宕冥，生不睹天地之體勢，闇於白黑之貌形。<sub>性昧、宕冥，謂天性闇昧過於幽冥也。說文曰：宕，過也。生，初生也。淮南子曰：夫盲者不能別晝夜，分白黑矣。</sub>

憤伊鬱而酷![&#x264D6;](images/264D6.svg)，愍眸子之喪精。<sub>鄭玄禮記注曰：憤，怒氣充實也。伊鬱，不通。酷猶甚也。蒼頡篇曰：![&#x264D6;](images/264D6.svg)，憂貌；奴谷切。~~廣雅曰：眼珠子謂之眸。~~[^17.2.28]趙岐孟子注曰：眸子，目瞳子也。</sub>

寡所舒其思慮兮，專發憤乎音聲。<sub>~~言冥生之人而絕所見，思慮無所，故得專意發憤在於音聲。~~[^17.2.29]論語：子曰「發憤忘食。」</sub>

故吻吮值夫宮商兮，龢紛離其匹溢。<sub>言口吻所吮，皆遇宮商。紛離、匹溢，聲四散也。~~字林曰：吻，口邊也。~~[^17.2.30]說文曰：吮，嗽也；似兗切。</sub>

形旖旎以順吹兮，瞋㖤㗅以紆鬱。<sub>言簫聲既發，形旖旎以隨之。漢書音義·張揖曰：旖旎猶阿那也。~~司馬相如賦曰：又猗狔以招搖。~~[^17.2.31]說文曰：顄，頤也。釋名曰：㗅，咽下垂也，言氣之盛而㖤㗅，類瞋也。楚辭曰：鬱結紆軫。*王逸曰：紆，曲也。*㖤與顄~~劉~~同[^17.2.32]，並音含。㗅音胡。</sub>

氣旁迕以飛射兮，馳散渙以輟律。<sub>旁迕，言氣競旁出，遞相逆迕也。飛射，~~氣出~~迅疾也[^17.2.33]。散渙，分布也。輟律，出遲貌。輟，張律切。</sub>

趣從容其勿述兮，騖合遝以詭譎。<sub>勿述，無所逆誤之貌。合遝，盛多貌。封禪書曰：奇物譎詭。詭譎猶奇怪也。</sub>

或渾沌而潺湲兮。獵若枚折[^17.2.34]。<sub>~~聲或~~渾沌，不分~~潺湲~~之貌[^17.2.35]~~，或復其聲模無似枚之折也~~[^17.2.36]。雜字曰：潺浸，水流貌。獵，聲也。~~詩曰伐其條枚~~枚折，似枚之折也[^17.2.37]。毛萇詩傳曰；枚，幹也。~~廣雅曰：獵，折也。~~[^17.2.38]</sub>

或漫衍而駱驛兮，沛焉競溢。<sub>漫衍，流溢貌。駱驛，相連延貌。沛，多貌。</sub>

惏慄密率，掩以絕滅。<sub>惏慄，寒貌~~，恐懼也~~[^17.2.39]。風賦曰：憯悽惏慄。密率，安靜也。掩，止息貌。</sub>

㘊霵曄踕，跳然復出。<sub>㘊霵曄踕，衆聲疾貌。說文曰：跳，躍也。㘊，胡急切。霵或為䮶，同助急切。跳，徒彫切。</sub>

若乃徐聽其曲度兮，廉察其賦歌。<sub>廉亦察也。</sub>

啾咇㘉而將吟兮，行鍖銋以龢囉。<sub>啾，衆聲也。咇㘉，聲出貌。行猶且也；胡庚切。鍖銋，聲不進貌。龢囉，~~聲迭蕩~~[^17.2.40]相雜貌。咇音筆。㘉音櫛。鍖，湯錦切。銋，奴錦切。</sub>

風鴻洞而不絕兮，優嬈嬈以婆娑。<sub>鴻洞，相連貌。嬈嬈，柔弱也。婆娑，分散貌。~~廣雅曰：嬈，奇也。~~[^17.2.41]</sub>

翩綿連以牢落兮，漂乍棄而為他。<sub>說文曰：漂，浮也，芳妙切。他，謂奇聲也，言~~聲漂結而去，~~棄其舊調[^17.2.42]，而更為奇聲。</sub>

要復遮其蹊徑兮，與謳謠乎相龢。<sub>謳謠已發，簫聲於其蹊徑要復而遮之，與之相和也。龢，古和字。</sub>

故聽其巨音，則周流汜濫，并包吐含，若慈父之畜子也。<sub>韓詩曰：夫為人父者，必懷慈仁之愛，以畜養其子也。含，下闇切。</sub>

其妙聲，則清靜厭㥷，順敘卑迖，若孝子之事父也。<sub>妙聲，聲之微妙也。厭，安靜貌。曹大家列女傳注曰：㥷，深邃也，音翳。字林曰：迖，滑也。迖，佗戾切。</sub>

科條譬類，誠應義理，澎濞慷慨，一何壯士！<sub>~~言聲之慷慨如壯士。~~[^17.2.43]澎濞，波浪相激之聲。說文曰：慷慨，壯士不得志於心也。</sub>

優柔溫潤，又似君子。<sub>大戴禮曰：優之柔之。禮記曰：溫潤而澤。</sub>

故其武聲，則若雷霆輘輷，佚豫以沸㥜。<sub>輘輷，大聲也。埤蒼曰：怫㥜，不安貌。輘，力萌切。輷，呼萌切。沸或為㵒，扶味切。㥜音謂。</sub>

其仁聲，則若颽風紛披，容與而施惠。<sub>呂氏春秋曰：南方曰颽風。颽風長物，故曰施惠。容與，寬裕之貌。</sub>

或雜遝以聚斂兮，或拔摋以奮棄。<sub>雜遝，衆多貌。拔摋，分散也。何休公羊傳注曰：側手擊曰摋。拔，扶割切。摋，蘇割切。</sub>

悲愴怳以惻惐兮，時恬淡以綏肆。<sub>楚辭曰：愴怳懭悢兮。惻惐，傷痛也。廣雅曰：恬，靜也。說文曰：淡，安也。綏，遲也。王肅尙書注曰：肆，緩也。</sub>

被淋灑其靡靡兮，時橫潰以陽遂。<sub>孔安國尙書傳曰：被，及也。淋灑，不絕貌。靡靡，~~聲之~~細好也[^17.2.44]。橫潰，旁決貌。陽遂，清通貌。言其聲或盛壯而細密，時復橫潰而清通也。橫音于孟切。鄭玄周禮注曰：陽，清也。又禮記注曰：遂，達也。</sub>

哀悁悁之可懷兮，良醰醰而有味。<sub>毛詩曰：中心悁悁。說文曰：憂，煩悁邑憂貌~~。字林曰：悁，含怒也~~[^17.2.45]；於玄切。又曰：醰甜同，長味也；大含切。</sub>

故貪饕者聽之而廉隅兮，狼戾者聞之而不懟。<sub>尙書曰：叨懫曰欽。*孔安國曰：貪饕急懫。*禮記曰：儒者有砥礪廉隅。戰國策曰：張儀云「趙王狼戾無親。」爾雅曰：懟，怨也。</sub>

剛毅彊![&#x271ED;](images/271ED.svg)反仁恩兮，嘽唌逸豫戒其失。<sub>字書曰：![&#x271ED;](images/271ED.svg)，古文暴字也。嘽唌逸豫，舒緩~~自放縱~~[^17.2.46]之貌。嘽，吐誕切。唌音誕。</sub>

鍾期牙曠悵然而愕兮，杞梁之妻不能為其氣。<sub>~~呂氏春秋曰：伯牙鼓琴，志在太山。鍾子期曰「善哉，巍巍乎若太山。」須臾志在流水。子期曰「善哉，洋洋若流水。」子期死，伯牙破琴絕絃，終身不復鼓琴，以為世無人為鼓琴者。按列女傳，齊杞殖妻也。齊莊公襲莒，殖戰死，杞梁之妻無子，內外無五屬之親，既非所歸，乃就其夫之屍於其城下而哭之，內誠動人，道路過者，莫不為之揮涕，十日而城為之崩。杞梁字，殖名也。鄭玄注禮，魯襄公二十九年，齊侯襲莒是也。~~[^17.2.47]列子曰：伯牙善鼓琴，鍾子期善聽。左氏傳曰：師曠侍於晉侯。*杜預曰：師曠，晉樂太師。*字書曰：愕，驚也。琴操曰：~~杞~~虯梁妻嘆者[^17.2.48]，齊邑虯梁殖之妻所作也。殖死，妻嘆曰「上則無父，中則無夫，下則無子，將何以立，吾亦死而已。」援琴而鼓之，曲終遂自投水而死。虯與杞同也。</sub>

師襄嚴春不敢竄其巧兮，浸淫叔子遠其類。<sub>家語曰：孔子學鼓琴於師襄。七略有莊春言琴。宋玉笛賦曰：於是天旋少陰，白日西靡，命嚴春，使叔子。浸淫猶漸冉，相親附之意也。毛萇詩傳曰：昔顏叔子獨處于室，鄰之嫠婦又獨處室，夜暴風雨至，屋壞，婦人趨而至，叔子納之，而使執燭，放於平旦，蒸盡摍屋而繼之，自為避嫌不審矣。趙岐孟子章句曰：放，至也；方往切。</sub>

嚚頑朱均惕復惠兮，桀跖鬻博儡~~以~~頓顇[^17.2.49]。<sub>左氏傳：富辰曰「心不則德義之經為頑，口不道忠信之言為嚚。」史記曰：堯子丹朱不肖，舜子商均亦不肖。~~復惠，復黠慧也。~~[^17.2.50]桀，夏桀也。跖，盜跖也。莊子曰：施及三王，天下大駭矣，下有桀跖，上有曾史。鬻，夏育也；古字同。博，申博也，未詳其始。陸機夏育贊曰：夏育之猛，千載所希；申博角勇，臨頟奮椎。儡，羸疾貌。顇即愁顇也。</sub>

吹參差而入道德兮，故永御而可貴。<sub>楚辭曰：吹參差兮誰思。*王逸曰：參差，洞簫。*</sub>

時奏狡弄，則彷徨翱翔，~~<sub>埤蒼曰：彷徨猶仿佯也。</sub>~~[^17.2.51]或留而不行，或行而不留。<sub>言逝止無常。狡，急也。弄，小曲也。</sub>

愺恅瀾漫，亡耦失疇。<sub>埤蒼曰：![&#x20E4A;](images/20E4A.svg)![&#x21095;](images/21095.svg)，寂靜也。![&#x20E4A;](images/20E4A.svg)![&#x21095;](images/21095.svg)與愺恅音義同。愺，麤老切。恅，閭草切。瀾漫，分散也。上林賦曰：瀾漫遠遷。</sub>

薄索合沓，罔象相求。<sub>薄，迫也。索，求也。合沓，重沓也。罔象，虛無罔象然也。莊子曰：黃帝遊赤水之北，遺其玄珠，罔象求之而得。</sub>

故知音者樂而悲之，不知音者怪而偉之，故~~聞其~~為悲聲[^17.2.52]，則莫不愴然累欷，撆涕抆淚。<sub>~~說文曰：~~[^17.2.53]撆，拭也；匹結切。廣雅曰：~~歔欷，悲也。~~[^17.2.54]抆亦拭也；亡粉切。</sub>

其奏歡娛，則莫不憚漫衍凱，阿那腲腇者已。<sub>憚漫衍凱，歡樂貌。阿那腲腇，舒遲貌。~~埤蒼曰：腲腇，肥貌。~~[^17.2.55]腲，一罪切。腇，乃罪切。</sub>

是以蟋蟀蚸蠖，蚑行喘息。<sub>言所感深。~~爾雅曰：蟋蟀，蛬也。郭璞曰：促織也。爾雅曰：蠖，蚇蠖也。郭璞曰：今蝍![&#x27459;](images/27459.svg)也。~~[^17.2.56]周書曰：蚑行喘息。說文曰：蚑，徐行，凡生類之行皆曰跂。跂音奇。~~說文曰：喘，疾息也。~~[^17.2.57]</sub>

螻蟻蝘蜒，蠅蠅翊翊。<sub>方言曰：南楚謂螻蛄為括螻，力侯切。爾雅曰：蚍蜉，大螘。螘與蟻同。爾雅曰：蜥蜴，蝘蜒。蝘，於典切。蜒，徒典切。蠅蠅翊翊，遊行貌。</sub>

遷延徙迤，魚瞰雞睨。<sub>皆蟲之形也。遷延徙迤，卻退貌。魚目不瞑，雞好邪視，故取喻焉。瞰，視也。睨，邪視也。</sub>

垂喙䖤轉，瞪瞢忘食。<sub>韓詩外傳曰：蕤賓有聲，倮价之蟲，無不延頸以聽。說文曰：喙，口也；許穢切，或為咮，鳥口也；都遘切。䖤，轉動貌。埤蒼曰：瞪，直視也；直耕切。瞢，視不審諦也；莫耕切。</sub>

況感陰陽之龢，而化風俗之倫哉！<sub>家語曰：人也者，天地之德，陰陽之交。</sub>

亂曰：狀若捷武，超騰踰曳，迅漂巧兮。<sub>~~狀，聲之狀也。捷武言捷巧。~~[^17.2.58]曳亦踰也，或為跇~~。鄭德曰：跇，度也~~[^17.2.59]；弋制切。漂，疾也；妨妙切</sub>

又似流波，泡溲汎![&#x23D8F;](images/23D8F.svg)，趨巇道兮。<sub>泡溲，盛多貌。汎![&#x23D8F;](images/23D8F.svg)，微小貌~~，又云波急之聲~~[^17.2.60]。方言曰：泡，盛也；薄交切。溲，所求切。汎，房法切。埤蒼曰：![&#x23D8F;](images/23D8F.svg)，裁有水也；所獵切。巇道，嶮巇之道。</sub>

哮呷呟喚，躋躓連絕，淈殄沌兮。<sub>言其聲之大，哮呷呟喚，或躋或躓，時連時絕，淈然相亂，殄沌不分也。埤蒼曰：哮嚇，大怒也；呼交切。杜預左氏傳注曰：躋，升也；將雞切。漢書音義·韋昭曰：躓，頓也；竹利切。淈，胡忽切。沌，徒損切。</sub>

攪搜㶅捎，逍遙踊躍，若壞頹兮。<sub>攪搜㶅捎，水聲也。壞頹，言如物崩壞頹毀也。攪，胡卯切。搜，所卯切。㶅，胡角切。捎，所學切。</sub>

優游流離，躊躇稽詣，亦足耽兮。<sub>韓詩曰：搔首躊躇。稽詣，言聲稽留如有所詣也。蒼頡篇曰：詣，至也。</sub>

頹唐遂往，長辭遠逝，漂不還兮。<sub>頹唐，隕墜貌。本或無此十二字。</sub>

賴蒙聖化，從容中道，樂不淫兮。<sub>中於道德，雖樂不荒。左氏傳曰：吳公子札來聘，為之歌頌，曰「遷而不淫，樂而不荒。」</sub>

條暢洞達，中節操兮。<sub>言聲有條貫，通暢洞達，而中於節操。</sub>

終詩卒曲，尚餘音兮。~~<sub>言簫中次詩，而曲將盡，尚有餘音也。</sub>~~[^17.2.61]吟氣遺響，聯綿漂撇，生微風兮。<sub>漂撆，餘響少騰~~相擊之~~貌[^17.2.62]。漂，匹遙切。撆，匹曳切。</sub>

連延駱驛，變無窮兮。

[^17.2.1]: 考異：洞簫賦注「漢書音義如淳曰洞者通也」：袁本、茶陵本此十一字作「如淳漢書注曰洞簫」八字。

[^17.2.2]: 考異：注「故曰洞簫」：袁本、茶陵本無此四字。

[^17.2.3]: 考異：注「清也」：袁本、茶陵本無此二字。

[^17.2.4]: 考異：注「一名籟」：袁本、茶陵本「籟」下有「漢書曰元帝為太子嘉褒所為洞簫頌令後宮貴人皆誦讀之」二十四字。

[^17.2.5]: 考異：注「宣帝時」：袁本、茶陵本無此三字。

[^17.2.6]: 考異：注「帝太子體不安」下至「皆誦讀之」：袁本、茶陵本無此六十三字。

[^17.2.7]: 考異：注「其竹圓異衆處」：袁本、茶陵本無此六字。

[^17.2.8]: 考異：注「王逸楚辭注曰幹體也」：袁本、茶陵本無此九字。

[^17.2.9]: 考異：注「罕稀也」下至「竹之末也」：袁本、茶陵本無此十六字。

[^17.2.10]: 考異：注「言竹生其旁故欹側不安」：袁本、茶陵本無此十字。

[^17.2.11]: 考異：注「言竹生敞閒之處又足樂也」：袁本、茶陵本無此十一字。

[^17.2.12]: 考異：注「后土地也」下至「不易其貞萃也」：袁本、茶陵本無此二十字。

[^17.2.13]: 考異：注「言風蕭蕭」下至「謂江回曲也」：袁本、茶陵本無此十五字。

[^17.2.14]: 考異：注「言江之流注灌溉其山也」：袁本、茶陵本無此十字。

[^17.2.15]: 考異：注「呂忱曰波水涌也」：袁本、茶陵本無此七字。

[^17.2.16]: 考異：注「字指曰磕大聲也」：袁本、茶陵本無此七字。

[^17.2.17]: 考異：翱翔乎其顛：茶陵本「翱」作「![&#x264A1;](images/264A1.svg)」。袁本校語云善作「翾」。案：「翾」乃「![&#x264A1;](images/264A1.svg)」之誤也。「皋」別體作「睪」，故「翱」別體作「![&#x264A1;](images/264A1.svg)」耳。尤以正字改之，遂與二本校語不合。舞賦「若![&#x264A1;](images/264A1.svg)若行」仍未改。

[^17.2.18]: 考異：抱樸而長吟兮：案：「樸」當作「朴」，注引蒼頡篇「朴，木皮也」，可證。否則，尚有「樸」「朴」異同之注，而刪削不全耳。

[^17.2.19]: 考異：注「蟬飲露而不食」：袁本、茶陵本無「露」字，是也。

[^17.2.20]: 考異：處幽隱而奧庰兮：案：「庰」當作「屏」。袁本云善作「庰」。茶陵云五臣作「屏」。各本所見皆非。賦作「屏」，善以「屏」字本不訓「蔽」，故取「庰」字為注。正如思玄賦「坐太陰之屏室兮」也。說在彼下。

[^17.2.21]: 考異：注「說文曰屏蔽也」：案：「屏」當作「庰」。各本皆誤。所引部文也。正文改「屏」為「庰」，而復改此注「庰」為「屏」以就之，大非。思玄賦注亦可證。

[^17.2.22]: 考異：注「竹密貌」：袁本、茶陵本無「竹」字，是也。

[^17.2.23]: 考異：注「字書![&#x248C6;](images/248C6.svg)猭獸逃走也」：袁本、茶陵本無此八字。

[^17.2.24]: 考異：注「言審視竹之本體清而不讙譁也」：袁本、茶陵本無此十三字。

[^17.2.25]: 考異：注「言得謚為簫」下至「豈非蒙聖王之厚恩也」：袁本、茶陵本無此十九字。

[^17.2.26]: 考異：注「一云夔」下至「學琴」：袁本、茶陵本無此十三字。

[^17.2.27]: 考異：注「爾雅曰鏤鎪也」：袁本、茶陵本無此六字。

[^17.2.28]: 考異：注「廣雅曰眼珠子謂之眸」：袁本、茶陵本無此九字。

[^17.2.29]: 考異：注「言冥生之人」下至「在於音聲」：袁本、茶陵本無此二十三字。

[^17.2.30]: 考異：注「字林曰吻口邊也」：袁本、茶陵本無此七字。

[^17.2.31]: 考異：注「司馬相如賦曰又猗狔以招搖」：袁本、茶陵本無此十二字。

[^17.2.32]: 考異：注「㖤與顄劉」：袁本、茶陵本「劉」作「同」。案：二本最是。陳云「劉」字衍，非也。

[^17.2.33]: 考異：注「氣出迅疾也」：袁本、茶陵本無「氣出」二字。

[^17.2.34]: 考異：獵若枚折：陳云「獵」當作「擸」，注同。袁本云善作「獵」。茶陵本云五臣作「擸」。今案：善注「獵聲也」，未見必用「擸」字。廣雅一條又本非善注，此為善「獵」、五臣「擸」無疑。陳欲以五臣改善，殊非。

[^17.2.35]: 考異：注「聲或渾沌不分潺湲」：袁本、茶陵本無「聲或」二字，「潺湲」作「之貌」。

[^17.2.36]: 考異：注「或復其聲模無似枚之折也」：袁本、茶陵本無此十一字。

[^17.2.37]: 考異：注「詩曰伐其條枚」：袁本、茶陵本無此六字，有「枚折似枚之折也」七字。

[^17.2.38]: 考異：注「廣雅曰獵折也」：袁本、茶陵本無此六字。

[^17.2.39]: 考異：注「恐懼也」：袁本、茶陵本無此三字。

[^17.2.40]: 考異：注「聲迭蕩」：袁本、茶陵本無此三字。

[^17.2.41]: 考異：注「廣雅曰嬈奇也」：袁本、茶陵本無此六字。

[^17.2.42]: 考異：注「言聲漂結而去」：袁本、茶陵本無「聲漂結而去」五字，「言」屬下句首。

[^17.2.43]: 考異：注「言聲之慷慨如壯士」：袁本、茶陵本無此八字。

[^17.2.44]: 考異：注「聲之細好也」：袁本、茶陵本無「聲之」二字。

[^17.2.45]: 考異：注「字林曰悁含怒也」：袁本、茶陵本無此七字。

[^17.2.46]: 考異：注「自放縱」：袁本、茶陵本無此三字。

[^17.2.47]: 考異：注「呂氏春秋曰伯牙」下至「齊侯襲莒是也」：袁本、茶陵本無此一百五十六字。

[^17.2.48]: 考異：注「杞梁妻嘆者」：案：「杞」當作「虯」，觀下文可見。茶陵本誤同。袁本「杞」上有「范」字，蓋改「虯」為「杞」而兩存，又誤「虯」為「范」耳。

[^17.2.49]: 考異：桀跖鬻博儡以頓顇：袁本、茶陵本云善無「以」字。案：此尤以五臣亂善也。寡婦賦注引此正無「以」字，亦其一證。

[^17.2.50]: 考異：注「復惠復黠慧也」：袁本、茶陵本無此六字。

[^17.2.51]: 考異：注「埤蒼曰彷徨猶仿佯也」：袁本、茶陵本無此九字。

[^17.2.52]: 考異：故聞其悲聲：案：「聞其」二字當作「為」。袁本作「其為悲聲」，云善無「其」。茶陵本云五臣有「其」。此既以五臣亂善，又誤去下「為」字，添上「聞」字，乃誤中之誤也。

[^17.2.53]: 考異：注「說文曰」：袁本、茶陵本無此三字。

[^17.2.54]: 考異：注「歔欷悲也」：袁本、茶陵本無此四字。

[^17.2.55]: 考異：注「埤蒼曰腲腇肥貌」：袁本、茶陵本無此七字。

[^17.2.56]: 考異：注「爾雅曰蟋蟀」下至「今蝍![&#x27459;](images/27459.svg)也」：袁本、茶陵本無此二十七字。

[^17.2.57]: 考異：注「說文曰喘疾息也」：袁本、茶陵本無此七字。

[^17.2.58]: 考異：注「狀聲之狀也捷武言捷巧」：袁本、茶陵本無此十字。

[^17.2.59]: 考異：注「鄭德曰跇度也」：袁本、茶陵本無此六字。

[^17.2.60]: 考異：注「又云波急之聲」：袁本、茶陵本無此六字。

[^17.2.61]: 考異：注「言簫中次詩」下至「尚有餘音也」：袁本、茶陵本無此十四字。

[^17.2.62]: 考異：注「相擊之貌」：袁本、茶陵本無「相擊之」三字，「貌」屬上句末。

## 舞賦

<sub>并序。~~按周禮，舞師樂師掌教舞。有兵舞，有干舞，有羽舞，有旄舞。呂氏春秋曰：堯時陰氣滯伏，陽氣閉塞，使人舞蹈以達氣。舞者，音聲之容也。~~[^17.3.1]</sub>

> 傅武仲<sub>范曄後漢書曰：傅毅，字武仲，扶風~~茂陵~~人也[^17.3.2]。少博學。~~建初中，~~[^17.3.3]肅宗博召文學之士，~~以毅~~[^17.3.4]為蘭臺令史，~~少逸氣，~~[^17.3.5]~~亦與班固為竇憲府司馬~~遷竇憲司馬[^17.3.6]。早卒。</sub>

楚襄王既遊雲夢，使宋玉賦高唐之事。<sub>高唐賦序曰：楚襄王與宋玉遊於雲夢之臺，望高唐之觀。王曰：試為寡人賦之。</sub>

將置酒宴飲，謂宋玉曰：~~<sub>雲夢，藪名，在南郡華容縣。高唐，觀名。此並假設為辭。</sub>~~[^17.3.7]

「寡人欲觴群臣[^17.3.8]，何以娛之？」<sub>左氏傳曰：欒盈觴曲沃人。*杜預曰：飲酒於曲沃。*</sub>

玉曰：「臣聞歌以詠言，舞以盡意。<sub>尙書曰：歌詠言。*孔安國曰：歌詠其義，以長其言。*毛萇詩序曰：言之不足，故嗟嘆之；嗟嘆之不足，故詠歌之；詠歌之不足，不知手之舞之，足之蹈之。說苑曰：聲樂易良而合於歌情，盡舞意。</sub>

是以論其詩，不如聽其聲；<sub>謂言之不足，故詠歌之。</sub>

聽其聲，不如察其形。<sub>謂詠歌之不足，故手舞足蹈也。~~言不如視其舞形。鄭玄注樂記曰：宮商角徵羽，雜比曰聲，單曰音。~~[^17.3.9]</sub>

激楚結風，陽阿之舞，<sub>張晏曰：激楚，歌曲也。列女傳曰：聽激楚之遺風。結風，亦曲名。上林賦曰：鄔郢繽紛，激楚結風。*文穎曰：激，衝激，急風也。結風、迴風，亦急風也。*楚地風既自漂疾，然歌樂者猶復依激結之急風為節。楚辭曰：宮庭震驚，發激楚兮。淮南子曰：夫足蹀陽阿之舞。~~又曰：歌采荑，發陽阿，鄭人聽之曰「不若延露以和。非歌者拙也，聽者異也。」~~[^17.3.10]*高誘曰：陽阿，古之名倡也。*</sub>

材人之窮觀，天下之至妙。噫，可以進乎？」<sub>孔安國尙書傳曰：噫，恨辭也。~~鄭玄注禮記曰：噫，弗寤之聲。~~[^17.3.11]</sub>

王曰：「如其鄭何？」<sub>樂記曰：鄭衛之音，亡國之音也。恐其同於鄭舞，當如之何？楚辭曰：二八齊容起鄭舞。*王逸曰：鄭國舞也。*</sub>

玉曰：「小大殊用，鄭雅異宜，<sub>韓詩曰：舞則纂兮。*薛君曰：言其舞應雅樂也。*</sub>

弛張之度，聖哲所施。<sub>禮記：孔子曰「一張一弛，文武之道。」</sub>

是以樂記干戚之容，雅美蹲蹲之舞，<sub>禮記曰：干戚羽旄謂之樂。*鄭玄曰：干，楯也。戚，斧也。武舞所執也。*毛詩小雅曰：坎坎鼓我，蹲蹲舞我。一本或云旌旄之舞。</sub>

禮設三爵之制，頌有醉歸之歌。<sub>禮記曰：君子飲酒也，禮三爵而油油以退。*鄭玄曰：油油，悅敬貌。*毛詩魯頌曰：~~振振鷺，鷺于飛，~~[^17.3.12]鼓咽咽，醉言歸，于胥樂兮。</sub>

夫咸池六英，所以陳清廟、協神人也。<sub>樂動聲儀曰：黃帝樂曰咸池，~~顓頊樂曰五莖，~~[^17.3.13]帝嚳樂曰六英。*宋均曰：能為天地四時六合之英華也。*毛詩曰：清廟，祀文王也。尙書曰：八音克諧，神人以和。</sub>

鄭衛之樂，所以娛密坐、接歡欣也。~~<sub>禮記曰：鄭衛之音，亂世之音。</sub>~~[^17.3.14]餘日怡蕩，非以風民也，其何害哉！<sub>餘日，聽覽之餘日也。怡蕩，怡悅放蕩也。爾雅曰：怡，樂也。毛詩序曰：風，教也。</sub>

王曰：「試為寡人賦之。」玉曰：「唯唯。」[^17.3.15]夫何皎皎之閑夜兮，明月~~爛~~列以施光[^17.3.16]。<sub>古詩曰：明月何皦皦。楚辭曰：夜皎皎兮既明。</sub>

朱火曄其延起兮，燿華屋而熺洞房。<sub>古詩曰：朱火然其中，青煙颺其間。廣雅曰：熺，熾也；虛疑切。楚辭曰：姱容脩態絙洞房。</sub>

黼帳袪而結組兮，鋪首炳以焜煌。<sub>司馬相如美人賦曰：黼帳周垂。袪猶舉也。長門賦曰：張羅綺之幔帳兮，垂楚組之連綱。漢書曰：鋪首鳴。說文曰：鋪，著門抪首。</sub>

陳茵席而設坐兮，溢金罍而列玉觴。<sub>~~毛詩曰：文茵暢轂。~~[^17.3.17]禮記鄭玄注曰：茵，蓐也。毛詩曰[^17.3.18]：我姑酌彼金罍。~~鄭玄曰：君黃金罍。~~[^17.3.19]玉觴，玉爵也。~~周禮曰：朝覲有玉几玉爵。~~[^17.3.20]</sub>

騰觚爵之斟酌兮，漫既醉其樂康。<sub>儀禮曰：騰觚于賓。又曰：小臣請媵爵。*鄭玄曰：今文媵皆作騰。*禮記~~禮器篇~~[^17.3.21]注曰：凡觴，一升曰爵，二升曰觚。毛詩曰：既醉以酒。楚辭曰：君欣欣兮樂康。毛萇詩傳曰：康，樂也。</sub>

嚴顏和而怡懌兮，幽情形而外揚。<sub>爾雅曰：懌，樂也。</sub>

文人不能懷其藻兮，武毅不能隱其剛。<sub>~~言皆欲騁其材，能效其技也。~~[^17.3.22]左氏傳曰：致果為毅。</sub>

簡惰跳踃，般紛挐兮。淵塞沈蕩，改恒常兮。<sub>言失度也。簡惰，疏簡怠惰也。埤蒼曰：踃，跳也；先聊切。紛挐，相著~~牽引~~也[^17.3.23]。毛詩曰：其心塞淵。*毛萇曰：塞，實也。淵，深也。*</sub>

於是鄭女出進，二八徐侍。<sub>楚辭曰：二八齊容起鄭舞。~~淮南子曰；鼓舞，或作鄭舞。高誘注曰：鄭褒也，楚王之幸姬，善歌舞，名曰鄭舞。楚辭曰：二八迭奏，女樂羅些。~~[^17.3.24]</sub>

姣服極麗，姁媮致態。<sub>姁媮，和悅貌，~~態，謂姿態也。~~[^17.3.25]姁，況于切。媮，以朱切。</sub>

貌嫽妙以妖蠱兮，紅顏曄其揚華。<sub>毛萇詩傳曰：嫽，好貌；理紹切。妖蠱，淑豔也。揚華，揚其光華。</sub>

眉連娟以增繞兮，目流睇而橫波。<sub>連娟，細貌。繞，謂曲也。言眉細而益曲也。上林賦曰：長眉連娟。橫波，言目邪視，如水之橫流也。神女賦曰：望余幬而延視兮，若流波之將瀾。</sub>

珠翠的皪而炤燿兮，華褂飛髾而雜纖羅。<sub>珠翠，珠及翡翠也。說文曰：的皪，珠光也。劉熙釋名曰：婦人上服謂之褂。上林賦曰：飛纖垂髾。*司馬彪曰：髾，燕尾也~~，衣上假飾~~[^17.3.26]。*子虛賦曰：雜纖羅~~，垂霧縠~~[^17.3.27]。*司馬彪曰：纖，細也。*</sub>

顧形影，自整裝。順微風，揮若芳。<sub>裝，服也。揮，動也。若，杜也。美人佩以為芳香也。七發曰：揄流波，雜杜若。</sub>

動朱脣，紆清陽。<sub>動朱脣，將歌也。神女賦曰：朱脣的其若丹。毛詩曰：有美一人，清陽婉兮。*毛萇曰：清陽，眉目之間。*</sub>

亢音高歌為樂方。<sub>杜預左氏傳注曰：方，法也。</sub>

歌曰：攄予意以弘觀兮，繹精靈之所束。<sub>攄，散也。弘，大也。言精靈有所窘束，今將舒繹之也。方言曰：繹，理也。</sub>

弛緊急之絃張兮，慢末事之![&#x29A12;](images/29A12.svg)曲。<sub>言將觀舞，故緊急之絃先已張者，今廢弛之；末事之![&#x29A12;](images/29A12.svg)曲者，今輕慢之。周禮曰：弛，懸也。*鄭玄曰：弛，釋下也。*說文曰：緊，纏絲急也。蒼頡篇曰：![&#x29A12;](images/29A12.svg)，曲也；於詭切。言鄭衛之末事，而委曲順君之好無益，故廢而慢之。</sub>

舒恢炱之廣度兮，闊細體之苛縟。<sub>恢炱，廣大之貌。苛縟，煩數之貌。言度之恢炱者，更令舒緩；體之煩數者，使之疏闊。楚辭曰：收恢台之孟夏兮。炱與台古字通。賈逵國語注曰：苛，煩也；賀多切。鄭玄喪服注曰：縟，數也。言舒廣大之度，則細體之事，不利於德者，疏而闊之。</sub>

嘉關雎之不淫兮，哀蟋蟀之局促。<sub>毛詩序曰：關雎，樂得淑女，以配君子，憂在進賢，不淫其色。毛詩曰：蟋蟀，刺晉僖公也，儉不中禮。蟋蟀在堂，歲聿云暮，今我不樂，日月其除。古詩曰：蟋蟀傷局促。小見之貌。</sub>

啟泰真之否隔兮，超遺物而度俗。<sub>太真，太極真氣也。否隔，不通也。言所否閉隔絕使通之。呂氏春秋曰：陶唐氏之時，陰多滯伏，陽道壅塞，乃作舞宣導之。莊子：孔子謂老聃曰「先生似遺物離人。」</sub>

揚激徵，騁清角。<sub>激徵、清角，皆雅曲名。琴操曰：伯牙鼓琴，作激徵之音。韓子：師曠曰「清徵之聲，不如清角。」</sub>

贊舞操，奏均曲。<sub>舞操，舞而奏操也[^17.3.28]。琴道曰：琴有伯夷之操。樂汁圖徵曰：聖人立五均。均者，~~亦~~六律調五聲之均也[^17.3.29]。*宋均曰：長八尺施絃。*</sub>

形態和，神意協。從容得，志不劫。<sub>雍容閑雅，得其大體，不相迫劫也。協，和也。鄭玄禮記注曰：劫，脅也。</sub>

於是躡節鼓陳，舒意自廣。<sub>言舞人躡鼓以為節，此鼓既陳，故志意舒廣。</sub>

遊心無垠，遠思長想。<sub>莊子曰：乘物以遊心。晉灼曰：垠，崖也。</sub>

其始興也，若俯若仰，若來若往。雍容惆悵，不可為象。<sub>象，形象也。謂停節之間，形態頓乏，如惆悵失志也。變態不極，不可盡述其形象也。</sub>

其少進也，若![&#x264A1;](images/264A1.svg)若行，若竦若傾。兀動赴度，指顧應聲。<sub>兀然而動，赴其節度，手指目顧，皆應聲曲。</sub>

羅衣從風，長袖交橫。<sub>王孫子曰：衛靈公侍御數百，隨珠照日，羅衣從風。韓子曰：長袖善舞。</sub>

駱驛飛散，颯擖合并。<sub>駱驛，不絕貌。颯擖，屈折貌；與曲度相合并也。</sub>

鶣![&#x2A143;](images/2A143.svg)燕居，拉㧺鵠驚。<sub>鶣![&#x2A143;](images/2A143.svg)，輕貌。拉㧺，飛貌。鶣音篇。拉音臘。</sub>

綽約閑靡，機迅體輕。<sub>綽約，美貌。閑~~美~~靡[^17.3.30]，閑緩而柔美。赴曲機疾，體自輕少。上林賦曰：便娟綽約。莊子曰：綽約若處子。~~埤蒼曰：嫺，雅也。機迅體輕，言舞之回折如弩機之發迅。~~[^17.3.31]</sub>

姿絕倫之妙態，懷愨素之絜清。<sub>神女賦曰：懷貞亮之絜清。說文曰：愨，貞也。薛君韓詩章句曰：素，質也。</sub>

脩儀操以顯志兮，獨馳思乎杳冥。<sub>~~脩治儀容志操，以自顯心志。~~[^17.3.32]杳冥，謂遠而出冥也。對問曰：翱翔乎杳冥之上。</sub>

在山峨峨，在水湯湯。與志遷化，容不虛生。<sub>列子曰：伯牙鼓琴，志在登高山，鍾子期曰「善哉，峨峨乎若太山。」志在流水，鍾子期曰「善哉，湯湯然若江河。」伯牙所念，鍾子期必得之。言舞人與志遷化，亦如此者，容不虛生~~，必有所象~~[^17.3.33]也。湯音洋。</sub>

明詩表指，嘳息激昂。<sub>歌中有詩，舞人表而明之，指而合節。表，明也。韓詩外傳曰：魯哀公嘳然太息。說文曰：嘳，太息也。嘳與喟同。漢書：王章妻謂章曰「今在困厄，不自激卬。」*如淳曰：激厲抗揚之意也。*卬，我郎切。</sub>

氣若浮雲，志若秋霜。<sub>言既高且絜也。</sub>

觀者增歎，諸工莫當[^17.3.34]。<sub>工，樂師也。</sub>

於是合場遞進，按次而俟。<sub>遞，迭也。俟，待也。言待次第而出也。</sub>

埒材角妙，夸容乃理。<sub>晉灼漢書注曰：埒，等。言鬥巧妙也。夸猶美也。理，謂裝飾也。</sub>

軼態橫出，瑰姿譎起。眄般鼓則騰清眸，吐哇咬則發皓齒。<sub>瑰，美也。譎，異也。般鼓之舞，載籍無文，以諸賦言之，似舞人更遞蹈之而為舞節。古新成安樂宮辭曰：般鼓鍾聲，盡為鏗鏘。張衡七盤舞賦曰：歷七盤而屣躡。又曰：般鼓煥以駢羅。王粲七釋曰：七盤陳於廣庭，疇人儼其齊俟；揄皓袖以振策，竦并足而軒跱。邪睨鼓下，伉音赴節，安翹足以徐擊，馺頓身而傾折。卞蘭許昌宮賦曰：振華足以卻蹈，若將絕而復連，鼓震動而不亂，足相續而不并。婉轉鼓側，蜲蛇丹庭，與七盤其遞奏，覲輕捷之翾翾。義並同也。說文曰：哇，謟聲也；於佳切。咬，淫聲也；烏交切。楚辭曰：美人皓齒，嫮以姱兮。</sub>

摘齊行列，經營切儗。<sub>指摘行列，使之齊整。經營，往來之貌。摘，佗歷切。切，相摩切也[^17.3.35]。鄭玄禮記注曰：儗猶比也；魚里切。~~扱，引也。言舞人舉引，皆有所比擬也。廣雅曰：扱，引也。~~[^17.3.36]</sub>

彷彿神動，迴翔竦峙。<sub>子虛賦曰：若神~~仙~~之彷彿[^17.3.37]。說文曰：彷彿，見不審也。</sub>

擊不致筴[^17.3.38]，蹈不頓趾。<sub>蹈鼓而足趾不頓，言輕且疾也。</sub>

翼爾悠往，闇復輟已。<sub>~~言翼然而往，闇而復止。~~[^17.3.39]闇猶奄也，古人呼闇殆與奄同。方言曰：奄，遽也。</sub>

及至迴身還入，迫於急節。<sub>已輟止，復迴身旋入舞場，逼迫於曲之急節也。</sub>

浮騰累跪，跗蹋摩跌。<sub>言舞者之容也。浮騰，跳躍也。累跪，進跪貌。跗蹋摩跌，或反足跗以象蹈，或以足摩地而揚跌也。鄭玄禮記注曰：跗，足趾也；方于切。字書曰：跌，~~失~~足蹠也[^17.3.40]；徒結切。</sub>

紆形赴遠，漼似摧折。<sub>~~言要之曲折，漼然以摧折，~~[^17.3.41]紆曲其形，以踴其身也。漼，折貌；七罪切。</sub>

纖縠蛾飛，紛猋若絕。<sub>纖縠，細縠也。蛾飛，如蛾之飛也。紛猋，飛揚貌。上林賦曰：垂霧縠。大戴禮曰：食桑者有絲而蛾。郭璞爾雅注曰：蠶蛾也。</sub>

超![&#x27F2F;](images/27F2F.svg)鳥集，縱弛殟歿。<sub>殟歿，舒緩貌。言舞勢超![&#x27F2F;](images/27F2F.svg)，如鳥疾速飛集也；縱弛之際，又且舒緩弛捨也。~~字林曰：鳥![&#x27F2F;](images/27F2F.svg)，跳也。~~[^17.3.42]殟，烏骨切。歿音沒。</sub>

蜲蛇姌嫋，雲轉飄曶。<sub>說文曰：委蛇，邪行去也。姌嫋，長貌。蜲與逶同，於危切。蛇音移。姌，如劍切；嫋音弱；如雲轉之疾也。飄忽，如風之疾也。毛萇詩傳曰：迴風為飄，曶與忽同；呼沒切。</sub>

體如遊龍，袖如素蜺。<sub>遊龍，素蜺，喻美麗也。宋玉神女賦曰：蜿若遊龍，從風翱翔。司馬相如大人賦曰：垂絳幡之素蜺。</sub>

黎收而拜，曲度究畢。言舞將罷，徐收斂容態而拜，曲度於是究畢。<sub>蒼頡篇曰：邌，徐也，邌與黎同；力奚切。~~曹憲曰：𥌛![&#x2516A;](images/2516A.svg)而拜，上音戾，下居虯反。今檢玉篇目部，無此二字。~~[^17.3.43]</sub>

遷延微笑，退復次列。<sub>舞畢退次行列也。好色賦曰：遷延引身。</sub>

觀者稱麗，莫不怡悅。於是歡洽宴夜，命遣諸客。<sub>言懽情已洽，而宴迫於夜，故命遣諸客也。</sub>

擾~~躟~~攘就駕[^17.3.44]，僕夫正策。<sub>~~埤蒼：躟，疾行貌。史記曰：天下躟躟。~~擾攘，爭貌[^17.3.44]。僕夫，執駕者。策，轡也。大戴禮曰：驪駒在門，僕夫具存。</sub>

車騎並狎，巃嵷逼迫。<sub>狎，謂多而相排也。巃嵷，聚貌。巃，力董切。嵷音摠。</sub>

良駿逸足，蹌捍凌越。<sub>駿，馬也。逸，疾也。~~爾雅曰：蹌，動也。~~[^17.3.45]蹌捍，馬走疾之貌。言馬駿逸奔突而走相凌越也。</sub>

龍驤橫舉，揚鑣飛沫。<sub>鄒陽上書曰：蛟龍驤首。鑣，馬勒旁鐵也。馬舉首而橫走，動鑣則飛馬口之沫也。</sub>

馬材不同，各相傾奪。<sub>傾奪，謂馳競也。</sub>

或有踰埃赴轍，霆駭電滅。<sub>列子：伯樂曰「天下之馬，絕塵弭轍。」言馬踰越於塵埃之前以赴，車轍如雷霆之聲，忽驚忽滅也。</sub>

蹠地遠群，闇跳獨絕。<sub>~~許慎淮南子注曰：~~[^17.3.46]蹠，踏也。遠出於群，言疾速之甚也。鄭玄尙書五行傳曰：~~闇~~跳，行疾貌[^17.3.47]。闇跳獨絕，言行急無比也。</sub>

或有宛足鬱怒，般桓不發。<sub>言馬按足緩步。鬱怒，氣遲留不發也。周易曰：初九，盤桓，利居貞。</sub>

後往先至，遂為逐末。<sub>言逸材之馬，雖後往而能先至，遂為馳逐者之末也。逐者，以發足為本。</sub>

或有矜容愛儀，洋洋習習。<sub>鄭玄毛詩注曰：洋洋，莊敬貌。又詩箋云：習習，和調貌。</sub>

遲速承意，控御緩急。<sub>言遲速任意也。毛詩曰：又良御忌，抑罄控忌。*毛萇曰：止馬曰控。忌，辭也，音冀。*家語：孔子曰「御者同是車馬，其所為進退緩急異也。」</sub>

車音若雷，騖驟相及。<sub>長門賦曰：雷隱隱而響起，聲象君之車音。言車聲隱隱，如遠雷之音相連屬也。</sub>

駱漠而歸，雲散城邑。<sub>駱漠，駱驛紛漠奔馳之貌。中夜車皆歸城邑之中，寂然而空，有同雲散也。</sub>

天王燕胥，樂而不~~泆~~溢[^17.3.48]。<sub>毛詩曰：籩豆有且，侯氏燕胥。胥，皆也，皆來相與燕也。孝經曰：滿而不溢。</sub>

娛神遺老，永年之術。優哉游哉，聊以永日。<sub>家語：孔子歌曰「優哉游哉，聊以卒歲。」毛詩曰：且以喜樂，且以永日。</sub>

[^17.3.1]: 考異：舞賦注「按周禮」下至「音聲之容也」：袁本、茶陵本無此五十一字。

[^17.3.2]: 考異：注「扶風茂陵人也」：袁本無「茂陵」二字。

[^17.3.3]: 考異：注「建初中」：袁本無此三字。

[^17.3.4]: 考異：注「以毅」：袁本無此二字。

[^17.3.5]: 考異：注「少逸氣」：袁本無此三字。

[^17.3.6]: 考異：注「亦與班固為竇憲府司馬」：袁本此十字作「遷竇憲司馬」五字。茶陵本此節注并入五臣全非，不具出。

[^17.3.7]: 考異：注「雲夢藪名」下至「此並假設為辭」：袁本、茶陵本無此二十字。

[^17.3.8]: 考異：寡人欲觴群臣：茶陵本「觴」作「![&#x288A9;](images/288A9.svg)」，云五臣作「觴」。袁本云善作「![&#x288A9;](images/288A9.svg)」。案：「![&#x288A9;](images/288A9.svg)」即「觴」別體字，尤以正字改之。又注引左傳各本皆作「觴」。此等所言善作某字，皆據所見耳。

[^17.3.9]: 考異：注「言不如視其舞形」下至「單曰音」：袁本、茶陵本無此二十五字。

[^17.3.10]: 考異：注「又曰歌采荑」下至「聽者異也」：袁本、茶陵本無此二十八字。

[^17.3.11]: 考異：注「鄭玄注禮記曰噫弗寤之聲」：袁本、茶陵本無此十一字。

[^17.3.12]: 考異：注「振振鷺鷺于飛」：袁本、茶陵本無此六字。

[^17.3.13]: 考異：注「顓頊樂曰五莖」：袁本、茶陵本無此六字。

[^17.3.14]: 考異：注「禮記曰鄭衛之音亂世之音」：袁本、茶陵本無此十一字。

[^17.3.15]: 考異：玉曰唯唯：袁本、茶陵本以此上為序，其下「夫何」提行另起。案：此賦恐無所謂序，今題下有「并序」二字及提行，未必善如此也。

[^17.3.16]: 考異：明月爛以施光：茶陵本云五臣作「爛」。袁本云善作「列」。案：此尤校改也。

[^17.3.17]: 考異：注「毛詩曰文茵暢轂」：袁本、茶陵本無此七字。

[^17.3.18]: 考異：注「鄭玄注曰茵蓐也詩曰」：袁本、茶陵本「注」上有「禮記」二字，「詩」上有「毛」字。

[^17.3.19]: 考異：注「鄭玄曰君黃金罍」：袁本、茶陵本無此七字。

[^17.3.20]: 考異：注「周禮曰朝覲有玉几玉爵」：袁本、茶陵本無此十字。

[^17.3.21]: 考異：注「禮器篇」：袁本、茶陵本無此三字。

[^17.3.22]: 考異：注「言皆欲騁其材能效其技也」：袁本、茶陵本無此十一字。

[^17.3.23]: 考異：注「相著牽引也」：袁本、茶陵本無「牽引」二字。

[^17.3.24]: 考異：注「淮南子曰鼓舞」下至「女樂羅些」：袁本、茶陵本無此四十字。

[^17.3.25]: 考異：注「態謂姿態也」：袁本、茶陵本無此五字。

[^17.3.26]: 考異：注「衣上假飾」：袁本、茶陵本無此四字。

[^17.3.27]: 考異：注「垂霧縠」：袁本、茶陵本無此三字。

[^17.3.28]: 考異：注「而奏操也」：何校「而」上添「舞」字，是也。各本皆脫。

[^17.3.29]: 考異：注「亦律調五聲之均也」：何校「亦」改「六」是也。各本皆偽。

[^17.3.30]: 考異：注「閑美」：陳云「美」，「靡」誤，是也。各本皆誤。

[^17.3.31]: 考異：注「埤蒼曰嫺」下至「如弩機之發迅」：袁本、茶陵本無此二十一字。

[^17.3.32]: 考異：注「脩治儀容志操以自顯心志」：袁本、茶陵本無此十一字。

[^17.3.33]: 考異：注「必有所象」：袁本、茶陵本無此四字。

[^17.3.34]: 考異：諸工莫當：袁本、茶陵本「莫」下校語云「善作共」。案：此尤校改也。

[^17.3.35]: 考異：注「相摩切也」：袁本、茶陵本「相」上有「切」字，是也。

[^17.3.36]: 考異：注「扱引也」下至「扱引也」：袁本、茶陵本無此二十字。

[^17.3.37]: 考異：注「若神仙之彷彿」：案：「仙」字不當有。各本皆衍。說詳前。此正文「神動」，亦初不云「仙」也。

[^17.3.38]: 考異：擊不致筴：茶陵本「筴」作「爽」。案：此無可考也。袁本校語仍云善作「筴」，與尤所見同。

[^17.3.39]: 考異：注「言翼然而往闇而復止」：袁本、茶陵本無此九字。

[^17.3.40]: 考異：注「跌失蹠也」：袁本、茶陵本「失」作「足」，是也。

[^17.3.41]: 考異：注「言要之曲折漼然以摧折」：袁本、茶陵本無此十字。

[^17.3.42]: 考異：注「字林曰鳥![&#x27F2F;](images/27F2F.svg)跳也」：袁本、茶陵本無此七字。

[^17.3.43]: 考異：注「曹憲曰𥌛![&#x2516A;](images/2516A.svg)」下至「無此二字」：袁本、茶陵本無此二十二字。

[^17.3.44]: 考異：擾躟就駕：袁本、茶陵本「躟」作「攘」。案：此疑尤誤改耳。　　注「埤蒼」下至「天下躟躟」：袁本、茶陵本無此十三字，有「擾攘爭貌」四字。

[^17.3.45]: 考異：注「爾雅曰蹌動也」：袁本、茶陵本無此六字。

[^17.3.46]: 考異：注「許慎淮南子注曰」：袁本、茶陵本無此七字。

[^17.3.47]: 考異：注「闇跳行疾貌」：袁本、茶陵本無「闇」字。

[^17.3.48]: 考異：樂而不泆：何校「泆」改「溢」。袁本云善作「泆」。茶陵本云五臣作「溢」。案：何據注引孝經「滿而不溢」，定從「溢」字也。

文選卷第十七

賜進士出身通奉大夫江南蘇松常鎮太等處承宣布政使司布政使胡克家重校刊
